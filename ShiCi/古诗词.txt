卖花声·题岳阳楼
宋代：张舜民

木叶下君山。空水漫漫。十分斟酒敛芳颜。不是渭城西去客，休唱阳关。
醉袖抚危栏。天淡云闲。何人此路得生还。回首夕阳红尽处，应是长安。

-----------------------------------------------------------------
瑞鹤仙·郊原初过雨
宋代：袁去华

郊原初过雨。见败叶零乱，风定犹舞。斜阳挂深树。映浓愁浅黛，遥山眉妩。来时旧路。尚岩花、娇黄半吐。到而今，唯有溪边流水，见人如故。 
无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。

-----------------------------------------------------------------
绝句漫兴九首·其一
唐代：杜甫

隔户杨柳弱袅袅，恰似十五女儿腰。
谓谁朝来不作意，狂风挽断最长条。

-----------------------------------------------------------------
短歌行赠王郎司直
唐代：杜甫

王郎酒酣拔剑斫地歌莫哀！我能拔尔抑塞磊落之奇才。
豫章翻风白日动，鲸鱼跋浪沧溟开。且脱佩剑休徘徊。
西得诸侯棹锦水，欲向何门趿珠履？
仲宣楼头春色深，青眼高歌望吾子，眼中之人吾老矣！

-----------------------------------------------------------------
上三峡
唐代：李白

巫山夹青天，巴水流若兹。
巴水忽可尽，青天无到时。
三朝上黄牛，三暮行太迟。
三朝又三暮，不觉鬓成丝。

-----------------------------------------------------------------
返照
唐代：杜甫

楚王宫北正黄昏，白帝城西过雨痕。
返照入江翻石壁，归云拥树失山村。
衰年肺病惟高枕，绝塞愁时早闭门。
不可久留豺虎乱，南方实有未招魂。

-----------------------------------------------------------------
金菊对芙蓉·上元
清代：纳兰性德

金鸭消香，银虬泻水，谁家夜笛飞声。正上林雪霁，鸳甃晶莹。鱼龙舞罢香车杳，剩尊前、袖掩吴绫。狂游似梦，而今空记，密约烧灯。
追念往事难凭。叹火树星桥，回首飘零。但九逵烟月，依旧笼明。楚天一带惊烽火，问今宵、可照江城。小窗残酒，阑珊灯灺，别自关情。

-----------------------------------------------------------------
南乡子·戊申秋隽喜晤故人
清代：高鹗

甘露洒瑶池，洗出新妆换旧姿。今日方教花并蒂，迟迟，终是莲台大士慈。
明月照相思，也得姮娥念我痴。同到花前携手拜，孜孜，谢了杨枝谢桂枝。

-----------------------------------------------------------------
登瓦官阁
唐代：李白

晨登瓦官阁，极眺金陵城。
钟山对北户，淮水入南荣。
漫漫雨花落，嘈嘈天乐鸣。
两廊振法鼓，四角吟风筝。
杳出霄汉上，仰攀日月行。
山空霸气灭，地古寒阴生。
寥廓云海晚，苍茫宫观平。
门馀阊阖字，楼识凤凰名。
雷作百山动，神扶万栱倾。
灵光何足贵? 长此镇吴京。

-----------------------------------------------------------------
鹧鸪天·代人赋
宋代：辛弃疾

晚日寒鸦一片愁。柳塘新绿却温柔。若教眼底无离恨，不信人间有白头。
肠已断，泪难收。相思重上小红楼。情知已被山遮断，频倚阑干不自由。

-----------------------------------------------------------------
宿渔家
宋代：郭震

几代生涯傍海涯，两三间屋盖芦花。
灯前笑说归来夜，明月随船送到家。

-----------------------------------------------------------------
官舍竹
宋代：王禹偁

谁种萧萧数百竿？伴吟偏称作闲官。
不随夭艳争春色，独守孤贞待岁寒。
声拂琴床生雅趣，影侵棋局助清欢。
明年纵便量移去，犹得今冬雪里看！

-----------------------------------------------------------------
如梦令·点滴空阶疏雨
清代：王国维

点滴空阶疏雨。迢递严城更鼓。睡浅梦初成，又被东风吹去。无据。无据。斜汉垂垂欲曙。

-----------------------------------------------------------------
朝三暮四
先秦：佚名

宋有狙公者，爱狙，养之成群，能解狙之意；狙亦得公之心。损其家口，充狙之欲。俄而匮焉，将限其食，恐众狙之不训于己也。先诳之曰：“与若芧，朝三而暮四，足乎？”众狙皆起怒。俄而曰：“与若芧，朝四而暮三，足乎？”众狙皆伏而喜。

-----------------------------------------------------------------
寻山僧不遇作
唐代：李白

石径入丹壑，松门闭青苔。
闲阶有鸟迹，禅室无人开。
窥窗见白拂，挂壁生尘埃。
使我空叹息，欲去仍裴回。
香云徧山起，花雨从天来。
已有空乐好，况闻青猿哀。
了然绝世事，此地方悠哉！

-----------------------------------------------------------------
登兖州城楼
唐代：杜甫

东郡趋庭日，南楼纵目初。
浮云连海岱，平野入青徐。
孤嶂秦碑在，荒城鲁殿馀。
从来多古意，临眺独踌躇。

-----------------------------------------------------------------
念奴娇·登多景楼
宋代：陈亮

危楼还望，叹此意、今古几人曾会？鬼设神施，浑认作、天限南疆北界。一水横陈，连岗三面，做出争雄势。六朝何事，只成门户私计？
因笑王谢诸人，登高怀远，也学英雄涕。凭却长江，管不到，河洛腥膻无际。正好长驱，不须反顾，寻取中流誓。小儿破贼，势成宁问强对！(强对 一作：疆场)

-----------------------------------------------------------------
客夜与故人偶集 / 江乡故人偶集客舍
唐代：戴叔伦

天秋月又满，城阙夜千重。
还作江南会，翻疑梦里逢。
风枝惊暗鹊，露草覆寒蛩。
羁旅长堪醉，相留畏晓钟。

-----------------------------------------------------------------
白石滩
唐代：王维

清浅白石滩，绿蒲向堪把。
家住水东西，浣纱明月下。

-----------------------------------------------------------------
丑奴儿·近来愁似天来大
宋代：辛弃疾

近来愁似天来大，谁解相怜。谁解相怜。又把愁来做个天。
都将今古无穷事，放在愁边。放在愁边。却自移家向酒泉。

-----------------------------------------------------------------
菩萨蛮·舞裙香暖金泥凤
唐代：牛峤

舞裙香暖金泥凤，画梁语燕惊残梦。门外柳花飞，玉郎犹未归。
愁匀红粉泪，眉剪春山翠。何处是辽阳？锦屏春昼长。

-----------------------------------------------------------------
采绿
先秦：佚名

终朝采绿，不盈一匊。予发曲局，薄言归沐。
终朝采蓝，不盈一襜。五日为期，六日不詹。
之子于狩，言韔其弓。之子于钓，言纶之绳。
其钓维何？维鲂及鱮。维鲂及鱮，薄言观者。

-----------------------------------------------------------------
送孔巢父谢病归游江东兼呈李白
唐代：杜甫

巢父掉头不肯住，东将入海随烟雾。
诗卷长留天地间，钓竿欲拂珊瑚树。
深山大泽龙蛇远，春寒野阴风景暮。
蓬莱织女回云车，指点虚无是归路。
自是君身有仙骨，世人那得知其故。
惜君只欲苦死留，富贵何如草头露？
蔡侯静者意有余，清夜置酒临前除。
罢琴惆怅月照席：“几岁寄我空中书？
南寻禹穴见李白，道甫问讯今何如！”

-----------------------------------------------------------------
劝学
唐代：颜真卿

三更灯火五更鸡，正是男儿读书时。
黑发不知勤学早，白首方悔读书迟。

-----------------------------------------------------------------
木兰花令·凌歊台上青青麦
宋代：黄庭坚

当涂解印后一日，郡中置酒，呈郭功甫。
凌歊台上青青麦，姑孰堂前馀翰墨。暂分一印管江山，稍为诸公分皂白。
江山依旧云空碧，昨日主人今日客。谁分宾主强惺惺，问取矶头新妇石。

-----------------------------------------------------------------
周颂·潜
先秦：佚名

猗与漆沮，潜有多鱼。有鳣有鲔，鲦鲿鰋鲤。以享以祀，以介景福。

-----------------------------------------------------------------
斗百花·满搦宫腰纤细
宋代：柳永

满搦宫腰纤细，年纪方当笄岁。刚被风流沾惹，与合垂杨双髻。初学严妆，如描似削身材，怯雨羞云情意。举措多娇媚。
争奈心性，未会先怜佳婿。长是夜深，不肯便入鸳被。与解罗裳，盈盈背立银釭，却道你但先睡。

-----------------------------------------------------------------
鹧鸪天·画毂雕鞍狭路逢
宋代：宋祁

画毂雕鞍狭路逢，一声肠断绣帘中。身无彩凤双飞翼，心有灵犀一点通。
金作屋，玉为笼，车如流水马游龙。刘郎已恨蓬山远，更隔蓬山几万重。

-----------------------------------------------------------------
章台夜思
唐代：韦庄

清瑟怨遥夜，绕弦风雨哀。孤灯闻楚角，残月下章台。 
芳草已云暮，故人殊未来。乡书不可寄，秋雁又南回。

-----------------------------------------------------------------
隋宫
唐代：李商隐

紫泉宫殿锁烟霞，欲取芜城作帝家。
玉玺不缘归日角，锦帆应是到天涯。
于今腐草无萤火，终古垂杨有暮鸦。
地下若逢陈后主，岂宜重问后庭花。

-----------------------------------------------------------------
自蓟北归
唐代：高适

驱马蓟门北，北风边马哀。
苍茫远山口，豁达胡天开。
五将已深入，前军止半回。
谁怜不得意，长剑独归来。

-----------------------------------------------------------------
野田黄雀行
魏晋：曹植

高树多悲风，海水扬其波。
利剑不在掌，结友何须多？
不见篱间雀，见鹞自投罗。
罗家得雀喜，少年见雀悲。
拔剑捎罗网，黄雀得飞飞。
飞飞摩苍天，来下谢少年。

-----------------------------------------------------------------
蝶恋花·辛苦最怜天上月
清代：纳兰性德

辛苦最怜天上月，一昔如环，昔昔都成玦。若似月轮终皎洁，不辞冰雪为卿热。
无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。

-----------------------------------------------------------------
庭燎
先秦：佚名

夜如何其？夜未央，庭燎之光。君子至止，鸾声将将。
夜如何其？夜未艾，庭燎晣晣。君子至止，鸾声哕哕。
夜如何其？夜乡晨，庭燎有辉。君子至止，言观其旂。

-----------------------------------------------------------------
大道之行也
先秦：佚名

　　大道之行也，天下为公，选贤与能，讲信修睦。故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。(矜 同：鳏)

-----------------------------------------------------------------
国风·豳风·破斧
先秦：佚名

既破我斧，又缺我斨。周公东征，四国是皇。哀我人斯，亦孔之将。
既破我斧，又缺我锜。周公东征，四国是吪。哀我人斯，亦孔之嘉。
既破我斧，又缺我銶。周公东征，四国是遒。哀我人斯，亦孔之休。

-----------------------------------------------------------------
鲁山山行
宋代：梅尧臣

适与野情惬，千山高复低。
好峰随处改，幽径独行迷。
霜落熊升树，林空鹿饮溪。
人家在何许？云外一声鸡。

-----------------------------------------------------------------
残菊
清代：曹雪芹

露凝霜重渐倾欹，宴赏才过小雪时。
蒂有余香金淡泊，枝无全叶翠离披。
半床落月蛩声病，万里寒云雁阵迟。
明岁秋风知再会，暂时分手莫相思。

-----------------------------------------------------------------
夜泊牛渚怀古
唐代：李白

牛渚西江夜，青天无片云。
登舟望秋月，空忆谢将军。
余亦能高咏，斯人不可闻。
明朝挂帆席，枫叶落纷纷。(挂帆席 一作：去)

-----------------------------------------------------------------
初出金门寻王侍御不遇咏壁上鹦鹉
唐代：李白

落羽辞金殿，孤鸣咤绣衣。
能言终见弃，还向陇西飞。

-----------------------------------------------------------------
谒金门·示知命弟
宋代：黄庭坚

山又水，行尽吴头楚尾。兄弟灯前家万里，相看如梦寐。
君似成蹊桃李，入我草堂松桂。莫厌岁寒无气味，余生今已矣。

-----------------------------------------------------------------
春残
唐代：翁宏

又是春残也，如何出翠帏？
落花人独立，微雨燕双飞。
寓目魂将断，经年梦亦非。
那堪向愁夕，萧飒暮蝉辉。

-----------------------------------------------------------------
别薛华
唐代：王勃

送送多穷路，遑遑独问津。
悲凉千里道，凄断百年身。
心事同漂泊，生涯共苦辛。
无论去与住，俱是梦中人。

-----------------------------------------------------------------
有所思
南北朝：沈约

西征登陇首，东望不见家。
关树抽紫叶，塞草发青芽。
昆明当欲满，葡萄应作花。
流泪对汉使，因书寄狭斜。

-----------------------------------------------------------------
南乡子·岸远沙平
五代：欧阳炯

岸远沙平，日斜归路晚霞明。孔雀自怜金翠尾，临水，认得行人惊不起。

-----------------------------------------------------------------
悲秋歌
两汉：刘细君

吾家嫁我兮天一方，远托异国兮乌孙王。
穹庐为室兮毡为墙，以肉为食兮酪为浆。
居常土思兮心内伤，愿为黄鹄兮归故乡。

-----------------------------------------------------------------
长相思·汴水流
唐代：白居易

汴水流，泗水流，流到瓜州古渡头。吴山点点愁。
思悠悠，恨悠悠，恨到归时方始休。月明人倚楼。

-----------------------------------------------------------------
贺新郎·端午
宋代：刘克庄

深院榴花吐。画帘开、束衣纨扇，午风清暑。儿女纷纷夸结束，新样钗符艾虎。早已有、游人观渡。老大逢场慵作戏，任陌头、年少争旗鼓。溪雨急，浪花舞。 
灵均标致高如许。忆生平、既纫兰佩，更怀椒醑。谁信骚魂千载后，波底垂涎角黍。又说是、蛟馋龙怒。把似而今醒到了，料当年、醉死差无苦。聊一笑，吊千古。

-----------------------------------------------------------------
烈女操
唐代：孟郊

梧桐相待老，鸳鸯会双死。
贞女贵殉夫，舍生亦如此。
波澜誓不起，妾心古井水。(古井水 一作：井中水)

-----------------------------------------------------------------
蝶恋花·戊申元日立春席间作
宋代：辛弃疾

谁向椒盘簪彩胜？整整韶华，争上春风鬓。往日不堪重记省，为花长把新春恨。
春未来时先借问。晚恨开迟，早又飘零近。今岁花期消息定，只愁风雨无凭准。

-----------------------------------------------------------------
清平乐·留春不住
宋代：王安国

留春不住，费尽莺儿语。满地残红宫锦污，昨夜南园风雨。
小怜初上琵琶，晓来思绕天涯。不肯画堂朱户，春风自在杨花。

-----------------------------------------------------------------
苏武庙
唐代：温庭筠

苏武魂销汉使前，古祠高树两茫然。
云边雁断胡天月，陇上羊归塞草烟。
回日楼台非甲帐，去时冠剑是丁年。
茂陵不见封侯印，空向秋波哭逝川。

-----------------------------------------------------------------
鸣雁行
唐代：李白

胡雁鸣，辞燕山，昨发委羽朝度关。
衔芦枝，南飞散落天地间，连行接翼往复还。
客居烟波寄湘吴，凌霜触雪毛体枯。
畏逢矰缴惊相呼，闻弦虚坠良可吁。
君更弹射何为乎？

-----------------------------------------------------------------
陇头歌辞三首
南北朝：佚名

陇头流水，流离山下。
念吾一身，飘然旷野。
朝发欣城，暮宿陇头。
寒不能语，舌卷入喉。
陇头流水，鸣声呜咽。
遥望秦川，心肝断绝。 

-----------------------------------------------------------------
小雅·裳裳者华
先秦：佚名

裳裳者华，其叶湑兮。我觏之子，我心写兮。我心写兮，是以有誉处兮。
裳裳者华，芸其黄矣。我觏之子，维其有章矣。维其有章矣，是以有庆矣。
裳裳者华，或黄或白。我觏之子，乘其四骆。乘其四骆，六辔沃若。
左之左之，君子宜之。右之右之，君子有之。维其有之，是以似之。

-----------------------------------------------------------------
一剪梅·中秋元月
宋代：辛弃疾

忆对中秋丹桂丛，花也杯中，月也杯中。今宵楼上一尊同，云湿纱窗，雨湿纱窗。(月也杯中 一作：月在杯中)
浑欲乘风问化工，路也难通，信也难通。满堂唯有烛花红，歌且从容，杯且从容。

-----------------------------------------------------------------
月夜
唐代：刘方平

更深月色半人家，北斗阑干南斗斜。 
今夜偏知春气暖，虫声新透绿窗纱。

-----------------------------------------------------------------
过五丈原 / 经五丈原
唐代：温庭筠

铁马云雕久绝尘，柳营高压汉营春。
天清杀气屯关右，夜半妖星照渭滨。
下国卧龙空寤主，中原逐鹿不由人。
象床锦帐无言语，从此谯周是老臣。

-----------------------------------------------------------------
夜半乐·艳阳天气
宋代：柳永

艳阳天气，烟细风暖，芳郊澄朗闲凝伫。渐妆点亭台，参差佳树。舞腰困力，垂杨绿映，浅桃秾李夭夭，嫩红无数。度绮燕、流莺斗双语。
翠娥南陌簇簇，蹑影红阴，缓移娇步。抬粉面、韶容花光相妒。绛绡袖举。云鬟风颤，半遮檀口含羞，背人偷顾。竞斗草、金钗笑争赌。
对此嘉景，顿觉消凝，惹成愁绪。念解佩、轻盈在何处。忍良时、孤负少年等闲度。空望极、回首斜阳暮。叹浪萍风梗知何去。

-----------------------------------------------------------------
浣溪沙·从石楼石壁往来邓尉山中
清代：郑文焯

一半黄梅杂雨晴，虚岚浮翠带湖明，闲云高鸟共身轻。
山果打头休论价，野花盈手不知名，烟峦直是画中行。

-----------------------------------------------------------------
高山流水·丁基仲侧室善丝桐赋咏晓达音吕备歌舞之妙
宋代：吴文英

素弦一一起秋风。写柔情、都在春葱。徽外断肠声，霜宵暗落惊鸿。低颦处、翦绿裁红。仙郎伴、新制还赓旧曲，映月帘栊。似名花并蒂，日日醉春浓。 
吴中。空传有西子，应不解、换徵移宫。兰蕙满襟怀，唾碧总喷花茸。后堂深、想费春工。客愁重、时听蕉寒雨碎，泪湿琼钟。恁风流也称，金屋贮娇慵。

-----------------------------------------------------------------
春园即事
唐代：王维

宿雨乘轻屐，春寒著弊袍。
开畦分白水，间柳发红桃。
草际成棋局，林端举桔槔。
还持鹿皮几，日暮隐蓬蒿。

-----------------------------------------------------------------
减字浣溪沙·秋水斜阳演漾金
宋代：贺铸

秋水斜阳演漾金，远山隐隐隔平林。几家村落几声砧。
记得西楼凝醉眼，昔年风物似如今。只无人与共登临。

-----------------------------------------------------------------
登总持阁
唐代：岑参

高阁逼诸天，登临近日边。
晴开万井树，愁看五陵烟。
槛外低秦岭，窗中小渭川。
早知清净理，常愿奉金仙。

-----------------------------------------------------------------
玉蝴蝶·渐觉芳郊明媚
宋代：柳永

渐觉芳郊明媚，夜来膏雨，一洒尘埃。满目浅桃深杏，露染风裁。银塘静、鱼鳞簟展，烟岫翠、龟甲屏开。殷晴雷，云中鼓吹，游遍蓬莱。
徘徊。集旟前后，三千珠履，十二金钗。雅俗熙熙，下车成宴尽春台。好雍容、东山妓女，堪笑傲、北海尊罍。且追陪，凤池归去，那更重来。

-----------------------------------------------------------------
韬钤深处
明代：戚继光

小筑暂高枕，忧时旧有盟。
呼樽来揖客，挥麈坐谈兵。
云护牙签满，星含宝剑横。
封侯非我意，但愿海波平。

-----------------------------------------------------------------
忆旧游·记愁横浅黛
宋代：周邦彦

记愁横浅黛，泪洗红铅，门掩秋宵。坠叶惊离思，听寒螿夜泣，乱雨潇潇。凤钗半脱云鬓，窗影烛光摇。渐暗竹敲凉，疏萤照晚，两地魂消。
迢迢，问音信，道径底花阴，时认鸣镳。也拟临朱户，叹因郎憔悴，羞见郎招。旧巢更有新燕，杨柳拂河桥。但满目京尘，东风竟日吹露桃。

-----------------------------------------------------------------
折桂令·中秋
元代：张养浩

一轮飞镜谁磨？照彻乾坤，印透山河。玉露泠泠，洗秋空银汉无波，比常夜清光更多，尽无碍桂影婆娑。老子高歌，为问嫦娥，良夜恹恹，不醉如何？

-----------------------------------------------------------------
清溪半夜闻笛
唐代：李白

羌笛梅花引，吴溪陇水情。
寒山秋浦月，肠断玉关声。

-----------------------------------------------------------------
南乡子·相见处
五代：李珣

相见处，晚晴天，刺桐花下越台前。
暗里回眸深属意，遗双翠，骑象背人先过水。

-----------------------------------------------------------------
端午日
唐代：殷尧藩

少年佳节倍多情，老去谁知感慨生；
不效艾符趋习俗，但祈蒲酒话升平。
鬓丝日日添白头，榴锦年年照眼明；
千载贤愚同瞬息，几人湮没几垂名。

-----------------------------------------------------------------
郊居岁暮
唐代：柳宗元

屏居负山郭，岁暮惊离索。
野迥樵唱来，庭空烧烬落。
世纷因事远，心赏随年薄。
默默谅何为，徒成今与昨。

-----------------------------------------------------------------
夜送赵纵
唐代：杨炯

赵氏连城璧，由来天下传。
送君还旧府，明月满前川。

-----------------------------------------------------------------
荷叶杯·知己一人谁是
清代：纳兰性德

知己一人谁是？已矣。赢得误他生。有情终古似无情，别语悔分明。
莫道芳时易度，朝暮。珍重好花天。为伊指点再来缘，疏雨洗遗钿。

-----------------------------------------------------------------
春日偶成
宋代：程颢

云淡风轻近午天，傍花随柳过前川。
时人不识余心乐，将谓偷闲学少年。

-----------------------------------------------------------------
杨柳枝
唐代：温庭筠

御柳如丝映九重，凤凰窗映绣芙蓉。
景阳楼畔千条路，一面新妆待晓风。

-----------------------------------------------------------------
小儿不畏虎
宋代：苏轼

　　有妇人昼日置小儿沙上而浣衣于水者。虎自山上驰来，妇人仓皇沉水避之。二小儿戏沙上自若。虎熟视久之，至以首抵触，庶几其一就惧；而儿痴，竟不知。虎亦寻卒去。噫，虎之食人，先被之以威，而不惧之人，威亦无所施欤！

-----------------------------------------------------------------
静女
先秦：佚名

静女其姝，俟我于城隅。爱而不见，搔首踟蹰。
静女其娈，贻我彤管。彤管有炜，说怿女美。
自牧归荑，洵美且异。匪女之为美，美人之贻。

-----------------------------------------------------------------
湘岸移木芙蓉植龙兴精舍
唐代：柳宗元

有美不自蔽，安能守孤根。
盈盈湘西岸，秋至风霜繁。
丽影别寒水，浓芳委前轩。
芰荷谅难杂，反此生高原。

-----------------------------------------------------------------
踏莎行·萱草栏干
宋代：晁端礼

萱草栏干，榴花庭院。悄无人语重帘卷。屏山掩梦不多时，斜风雨细江南岸。 
昼漏初传，林莺百啭。日长暗记残香篆。洞房消息有谁知，几回欲问梁间燕。

-----------------------------------------------------------------
庸医治驼
明代：江盈科

　　昔有医人，自媒能治背驼，曰：“如弓者、如虾者、如环者，若延吾治，可朝治而夕如矢矣。”一人信焉，使治曲驼，乃索板二片，以一置地下，卧驼者其上，又以一压焉，又践之。驼者随直，亦随死。其子欲诉诸官。医人曰：“我业治驼，但管人直，不管人死。”呜呼！今之为官，但管钱粮收，不管百姓死，何异于此医也哉！(自媒 一作：自诩)

-----------------------------------------------------------------
赠刘景文
宋代：苏轼

荷尽已无擎雨盖，菊残犹有傲霜枝。
一年好景君须记，最是橙黄橘绿时。(最是 一作：正是) 

-----------------------------------------------------------------
西江月·别梦已随流水
宋代：苏轼

姑熟再见胜之，次前韵
别梦已随流水，泪巾犹浥香泉。相如依旧是臞仙。人在瑶台阆苑。
花雾萦风缥缈，歌珠滴水清圆。蛾眉新作十分妍。走马归来便面。

-----------------------------------------------------------------
大风留金山两日
宋代：苏轼

塔上一铃独自语，明日颠风当断渡。
朝来白浪打苍崖，倒射轩窗作飞雨。
龙骧万斛不敢过，渔舟一叶従掀舞。
细思城市有底忙，却笑蛟龙为谁怒。
无事久留童仆怪，此风聊得妻孥忏。
潜山道人独何事，半夜不眠听粥鼓。

-----------------------------------------------------------------
暮秋山行
唐代：岑参

疲马卧长坂，夕阳下通津。
山风吹空林，飒飒如有人。
苍旻霁凉雨，石路无飞尘。
千念集暮节，万籁悲萧辰。
鶗鴂昨夜鸣，蕙草色已陈。
况在远行客，自然多苦辛。

-----------------------------------------------------------------
塞上曲·其一
唐代：王昌龄

蝉鸣空桑林，八月萧关道。
出塞入塞寒，处处黄芦草。
从来幽并客，皆共尘沙老。
莫学游侠儿，矜夸紫骝好。

-----------------------------------------------------------------
木兰花慢·莺啼啼不尽
宋代：戴复古

莺啼啼不尽，任燕语、语难通。这一点闲愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。
兰皋新涨绿溶溶。流恨落花红。念着破春衫，当时送别，灯下裁缝。相思谩然自苦，算云烟、过眼总成空。落日楚天无际，凭栏目送飞鸿。

-----------------------------------------------------------------
水龙吟·梨花
宋代：周邦彦

素肌应怯余寒，艳阳占立青芜地。樊川照日，灵关遮路，残红敛避。传火楼台，妒花风雨，长门深闭。亚帘栊半湿，一枝在手，偏勾引、黄昏泪。 
别有风前月底。布繁英、满园歌吹。朱铅退尽，潘妃却酒，昭君乍起。雪浪翻空，粉裳缟夜，不成春意。恨玉容不见，琼英谩好，与何人比。

-----------------------------------------------------------------
新制布裘
唐代：白居易

桂布白似雪，吴绵软于云。
布重绵且厚，为裘有余温。
朝拥坐至暮，夜覆眠达晨。
谁知严冬月，支体暖如春。
中夕忽有念，抚裘起逡巡。
丈夫贵兼济，岂独善一身。
安得万里裘，盖裹周四垠。
稳暖皆如我，天下无寒人。

-----------------------------------------------------------------
饮酒·其四
魏晋：陶渊明

秋菊有佳色，裛露掇其英。
泛此忘忧物，远我遗世情。
一觞虽独尽，杯尽壶自倾。
日入群动息，归鸟趋林鸣。
啸傲东轩下，聊复得此生。

-----------------------------------------------------------------
淡黄柳·咏柳
清代：纳兰性德

三眠未歇，乍到秋时节。一树斜阳蝉更咽，曾绾灞陵离别。絮己为萍风卷叶，空凄切。
长条莫轻折，苏小恨、倩他说。尽飘零、游冶章台客。红板桥空，溅裙人去，依旧晓风残月。

-----------------------------------------------------------------
山人劝酒
唐代：李白

苍苍云松，落落绮皓。
春风尔来为阿谁，蝴蝶忽然满芳草。
秀眉霜雪颜桃花，骨青髓绿长美好。
称是秦时避世人，劝酒相欢不知老。
各守麋鹿志，耻随龙虎争。
欻起佐太子，汉王乃复惊。
顾谓戚夫人，彼翁羽翼成。
归来商山下，泛若云无情。
举觞酹巢由，洗耳何独清。
浩歌望嵩岳，意气还相倾。

-----------------------------------------------------------------
龙蛇歌
先秦：佚名

有龙于飞，周遍天下。
五蛇从之，为之承辅。
龙返其乡，得其处所。
四蛇从之，得其露雨。
一蛇羞之，桥死于中野。

-----------------------------------------------------------------
宿云门寺阁
唐代：孙逖

香阁东山下，烟花象外幽。
悬灯千嶂夕，卷幔五湖秋。
画壁馀鸿雁，纱窗宿斗牛。
更疑天路近，梦与白云游。

-----------------------------------------------------------------
饮湖上初晴后雨二首·其二
宋代：苏轼

水光潋滟晴方好，山色空蒙雨亦奇。(蒙 通：濛)
欲把西湖比西子，淡妆浓抹总相宜。

-----------------------------------------------------------------
夜游宫·竹窗听雨
宋代：吴文英

竹窗听雨，坐久隐几就睡，既觉，见水仙娟娟于灯影中
窗外捎溪雨响。映窗里、嚼花灯冷。浑似萧湘系孤艇。见幽仙，步凌波，月边影。
香苦欺寒劲。牵梦绕、沧涛千顷。梦觉新愁旧风景。绀云欹，玉搔斜，酒初醒。 

-----------------------------------------------------------------
雪诗
唐代：张孜

长安大雪天，鸟雀难相觅。
其中豪贵家，捣椒泥四壁。
到处爇红炉，周回下罗幂。
暖手调金丝，蘸甲斟琼液。
醉唱玉尘飞，困融香汁滴。
岂知饥寒人，手脚生皴劈。

-----------------------------------------------------------------
寻南溪常山道人隐居 / 寻南溪常道士
唐代：刘长卿

一路经行处，莓苔见履痕。
白云依静渚，春草闭闲门。
过雨看松色，随山到水源。
溪花与禅意，相对亦忘言。

-----------------------------------------------------------------
周颂·赉
先秦：佚名

文王既勤止，我应受之。敷时绎思，我徂维求定。时周之命，於绎思。

-----------------------------------------------------------------
赠刘景文
宋代：苏轼

荷尽已无擎雨盖，菊残犹有傲霜枝。
一年好景君须记，最是橙黄橘绿时。(最是 一作：正是) 

-----------------------------------------------------------------
书河上亭壁
宋代：寇准

岸阔樯稀波渺茫，独凭危槛思何长。
萧萧远树疏林外，一半秋山带夕阳。

-----------------------------------------------------------------
送杨长史赴果州
唐代：王维

褒斜不容幰，之子去何之。
鸟道一千里，猿声十二时。
官桥祭酒客，山木女郎祠。
别后同明月，君应听子规。

-----------------------------------------------------------------
冬晚对雪忆胡居士家
唐代：王维

寒更传晓箭，清镜览衰颜。
隔牖风惊竹，开门雪满山。
洒空深巷静，积素广庭闲。
借问袁安舍，翛然尚闭关。

-----------------------------------------------------------------
迎春乐·菖蒲叶叶知多少
宋代：秦观

菖蒲叶叶知多少，惟有个、蜂儿妙。雨晴红粉齐开了，露一点、娇黄小。
早是被、晓风力暴，更春共、斜阳俱老。怎得香香深处，作个蜂儿抱。

-----------------------------------------------------------------
满庭芳·小阁藏春
宋代：李清照

小阁藏春，闲窗锁昼，画堂无限深幽。篆香烧尽，日影下帘钩。手种江梅渐好，又何必、临水登楼。无人到，寂寥浑似，何逊在扬州。
从来，知韵胜，难堪雨藉，不耐风揉。更谁家横笛，吹动浓愁。莫恨香消雪减，须信道、扫迹情留。难言处，良宵淡月，疏影尚风流。

-----------------------------------------------------------------
东城高且长
两汉：佚名

东城高且长，逶迤自相属。
回风动地起，秋草萋已绿。
四时更变化，岁暮一何速！
晨风怀苦心，蟋蟀伤局促。
荡涤放情志，何为自结束？
燕赵多佳人，美者颜如玉。
被服罗裳衣，当户理清曲。
音响一何悲！弦急知柱促。
驰情整巾带，沉吟聊踯躅。
思为双飞燕，衔泥巢君屋。

-----------------------------------------------------------------
春日与裴迪过新昌里访吕逸人不遇
唐代：王维

桃源一向绝风尘，柳市南头访隐沦。
到门不敢题凡鸟，看竹何须问主人。
城上青山如屋里，东家流水入西邻。
闭户著书多岁月，种松皆老作龙鳞。

-----------------------------------------------------------------
探芳新·吴中元日承天寺游人
宋代：吴文英

九街头，正软尘润酥，雪销残溜。禊赏祇园，花艳云阴笼昼。层梯峭空麝散，拥凌波、萦翠袖。叹年端、连环转，烂漫游人如绣。 
肠断回廊伫久。便写意溅波，传愁蹙岫。渐没飘鸿，空惹闲情春瘦。椒杯香乾醉醒，怕西窗、人散后。暮寒深，迟回处、自攀庭柳。

-----------------------------------------------------------------
旱麓
先秦：佚名

瞻彼旱麓，榛楛济济。岂弟君子，干禄岂弟。
瑟彼玉瓒，黄流在中。岂弟君子，福禄攸降。
鸢飞戾天，鱼跃于渊。岂弟君子，遐不作人？
清酒既载，骍牡既备。以享以祀，以介景福。
瑟彼柞棫，民所燎矣。岂弟君子，神所劳矣。
莫莫葛藟，施于条枚。岂弟君子，求福不回。

-----------------------------------------------------------------
登池州九峰楼寄张祜
唐代：杜牧

百感中来不自由，角声孤起夕阳楼。(中 一作：衷)
碧山终日思无尽，芳草何年恨即休？
睫在眼前长不见，道非身外更何求。
谁人得似张公子，千首诗轻万户侯。

-----------------------------------------------------------------
问舟子
唐代：孟浩然

向夕问舟子，前程复几多。
湾头正堪泊，淮里足风波。

-----------------------------------------------------------------
夏日山中
唐代：李白

懒摇白羽扇，裸袒青林中。
脱巾挂石壁，露顶洒松风。

-----------------------------------------------------------------
大德歌·夏
元代：关汉卿

俏冤家，在天涯，偏那里绿杨堪系马。困坐南窗下，数对清风想念他。蛾眉淡了教谁画？瘦岩岩羞戴石榴花。

-----------------------------------------------------------------
念奴娇·书东流村壁
宋代：辛弃疾

野棠花落，又匆匆过了，清明时节。刬地东风欺客梦，一枕云屏寒怯。曲岸持觞，垂杨系马，此地曾经别。楼空人去，旧游飞燕能说。
闻道绮陌东头，行人长见，帘底纤纤月。旧恨春江流不断，新恨云山千叠。料得明朝，尊前重见，镜里花难折。也应惊问：近来多少华发？

-----------------------------------------------------------------
怨情
唐代：李白

美人卷珠帘，深坐颦蛾眉。(颦 一作：蹙)
但见泪痕湿，不知心恨谁。

-----------------------------------------------------------------
南湖
唐代：温庭筠

湖上微风入槛凉，翻翻菱荇满回塘。
野船著岸偎春草，水鸟带波飞夕阳。
芦叶有声疑雾雨，浪花无际似潇湘。
飘然篷艇东归客，尽日相看忆楚乡。

-----------------------------------------------------------------
初出金门寻王侍御不遇咏壁上鹦鹉
唐代：李白

落羽辞金殿，孤鸣咤绣衣。
能言终见弃，还向陇西飞。

-----------------------------------------------------------------
长干行·家临九江水
唐代：崔颢

家临九江水，来去九江侧。
同是长干人，生小不相识。

-----------------------------------------------------------------
蜀道后期
唐代：张说

客心争日月，来往预期程。
秋风不相待，先至洛阳城。

-----------------------------------------------------------------
闻笛
唐代：张巡

岧峣试一临，虏骑附城阴。
不辨风尘色，安知天地心？
门开边月近，战苦阵云深。
旦夕更楼上，遥闻横笛声。

-----------------------------------------------------------------
沁园春·送翁宾旸游鄂渚
宋代：吴文英

情如之何，暮涂为客，忍堪送君。便江湖天远，中宵同月，关河秋近。何日清尘。玉尘生风，貂裘明雪，幕府英雄今几人。行须早，料刚肠肯殢，泪眼离颦。 
平生秀句清尊。到帐动风开自有神。听夜鸣黄鹤，楼高百尺，朝驰白马，笔扫千军。贾傅才高，岳家军在，好勒燕然石上文。松江上，念故人老矣，甘卧闲云。

-----------------------------------------------------------------
浣溪沙·凤髻抛残秋草生
清代：纳兰性德

凤髻抛残秋草生，高梧湿月冷无声。当时七夕记深盟。
信得羽衣传钿合，悔教罗袜葬倾城。人间空唱雨淋铃。

-----------------------------------------------------------------
蜀道后期
唐代：张说

客心争日月，来往预期程。
秋风不相待，先至洛阳城。

-----------------------------------------------------------------
病中感怀
唐代：李煜

憔悴年来甚，萧条益自伤。
风威侵病骨，雨气咽愁肠。
夜鼎唯煎药，朝髭半染霜。
前缘竟何似，谁与问空王。

-----------------------------------------------------------------
豫章行
唐代：李白

胡风吹代马，北拥鲁阳关。
吴兵照海雪，西讨何时还。
半渡上辽津，黄云惨无颜。
老母与子别，呼天野草间。
白马绕旌旗，悲鸣相追攀。
白杨秋月苦，早落豫章山。
本为休明人，斩虏素不闲。
岂惜战斗死，为君扫凶顽。
精感石没羽，岂云惮险艰。
楼船若鲸飞，波荡落星湾。
此曲不可奏，三军鬓成斑。

-----------------------------------------------------------------
独坐敬亭山
唐代：李白

众鸟高飞尽，孤云独去闲。
相看两不厌，只有敬亭山。(只有 一作：惟 / 唯)

-----------------------------------------------------------------
金山晚眺
宋代：秦观

西津江口月初弦，水气昏昏上接天。
清渚白沙茫不辨，只应灯火是渔船。

-----------------------------------------------------------------
诉衷情·琵琶女
宋代：苏轼

小莲初上琵琶弦，弹破碧云天。分明绣阁幽恨，都向曲中传。
肤莹玉，鬓梳蝉，绮窗前。素娥今夜，故故随人，似斗婵娟。

-----------------------------------------------------------------
春宫曲
唐代：王昌龄

昨夜风开露井桃，未央前殿月轮高。 
平阳歌舞新承宠，帘外春寒赐锦袍。

-----------------------------------------------------------------
阮郎归·旧香残粉似当初
宋代：晏几道

旧香残粉似当初。人情恨不如。一春犹有数行书。秋来书更疏。 
衾凤冷，枕鸳孤。愁肠待酒舒。梦魂纵有也成虚。那堪和梦无。

-----------------------------------------------------------------
泛沔州城南郎官湖
唐代：李白

张公多逸兴，共泛沔城隅。
当时秋月好，不减武昌都。
四座醉清光，为欢古来无。
郎官爱此水，因号郎官湖。
风流若未减，名与此山俱。

-----------------------------------------------------------------
过香积寺
唐代：王维

不知香积寺，数里入云峰。
古木无人径，深山何处钟。
泉声咽危石，日色冷青松。
薄暮空潭曲，安禅制毒龙。

-----------------------------------------------------------------
凛凛岁云暮
两汉：佚名

凛凛岁云暮，蝼蛄夕鸣悲。
凉风率已厉，游子寒无衣。
锦衾遗洛浦，同袍与我违。
独宿累长夜，梦想见容辉。
良人惟古欢，枉驾惠前绥。
愿得常巧笑，携手同车归。
既来不须臾，又不处重闱。
亮无晨风翼，焉能凌风飞？
眄睐以适意，引领遥相睎。
徙倚怀感伤，垂涕沾双扉。

-----------------------------------------------------------------
在金日作·选二
宋代：宇文虚中

满腹诗书漫古今，频年流落易伤心。
南冠终日囚军府，北雁何时到上林？
开口摧颓空抱朴，协肩奔走尚腰金。
莫邪利剑今何在？不斩奸邪恨最深！
遥夜沈沈满幕霜，有时归梦到家乡。
传闻已筑西河馆，自许能肥北海羊。
回首两朝俱草莽，驰心万里绝农桑。
人生一死浑闲事，裂眥穿胸不汝忘！

-----------------------------------------------------------------
上之回
唐代：李贺

上之回，大旗喜。
悬红云，挞凤尾。
剑匣破，舞蛟龙。
蚩尤死，鼓逢逢。
天高庆雷齐坠地。
地无惊烟海千里。

-----------------------------------------------------------------
赠张徐州谡
南北朝：范云

田家樵采去，薄暮方来归。
还闻稚子说，有客款柴扉。
傧从皆珠玳，裘马悉轻肥。
轩盖照墟落，传瑞生光辉。
疑是徐方牧，既是复疑非。
思旧昔言有，此道今已微。
物情弃疵贱，何独顾衡闱？
恨不具鸡黍，得与故人挥。
怀情徒草草，泪下空霏霏。
寄书云间雁，为我西北飞。

-----------------------------------------------------------------
柳梢青·吴中
宋代：仲殊

岸草平沙。吴王故苑，柳袅烟斜。雨后寒轻，风前香软，春在梨花。
行人一棹天涯。酒醒处，残阳乱鸦。门外秋千，墙头红粉，深院谁家？

-----------------------------------------------------------------
木兰花·秋千院落重帘暮
宋代：晏几道

秋千院落重帘暮，彩笔闲来题绣户。墙头丹杏雨余花，门外绿杨风后絮。
朝云信断知何处？应作襄王春梦去。紫骝认得旧游踪，嘶过画桥东畔路。

-----------------------------------------------------------------
水调歌头·盟鸥
宋代：辛弃疾

带湖吾甚爱，千丈翠奁开。先生杖屦无事，一日走千回。凡我同盟鸥鹭，今日既盟之后，来往莫相猜。白鹤在何处，尝试与偕来。
破青萍，排翠藻，立苍苔。窥鱼笑汝痴计，不解举吾杯。废沼荒丘畴昔。明月清风此夜，人世几欢哀。东岸绿阴少，杨柳更须栽。

-----------------------------------------------------------------
扫花游·秋声
宋代：王沂孙

商飙乍发，渐淅淅初闻，萧萧还住。顿惊倦旅。背青灯吊影，起吟愁赋。断续无凭，试立荒庭听取。在何许？但落叶满阶，惟有高树。
迢递归梦阻。正老耳难禁，病怀凄楚。故山院宇。想边鸿孤唳，砌蛩私语。数点相和，更著芭蕉细雨。避无处。这闲愁，夜深尤苦。

-----------------------------------------------------------------
菊
唐代：郑谷

王孙莫把比蓬蒿，九日枝枝近鬓毛。
露湿秋香满池岸，由来不羡瓦松高。

-----------------------------------------------------------------
缚鸡行
唐代：杜甫

小奴缚鸡向市卖，鸡被缚急相喧争。
家中厌鸡食虫蚁，不知鸡卖还遭烹。
虫鸡于人何厚薄，我斥奴人解其缚。
鸡虫得失无了时，注目寒江倚山阁。

-----------------------------------------------------------------
渡江云·晴岚低楚甸
宋代：周邦彦

晴岚低楚甸，暖回雁翼，阵势起平沙。骤惊春在眼，借问何时，委曲到山家。涂香晕色，盛粉饰、争作妍华。千万丝、陌头杨柳，渐渐可藏鸦。
堪嗟。清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深舣蒹葭。沉恨处，时时自剔灯花。

-----------------------------------------------------------------
渔家傲·五月榴花妖艳烘
宋代：欧阳修

五月榴花妖艳烘。绿杨带雨垂垂重。五色新丝缠角粽。金盘送。生绡画扇盘双凤。
正是浴兰时节动。菖蒲酒美清尊共。叶里黄鹂时一弄。犹瞢忪。等闲惊破纱窗梦。

-----------------------------------------------------------------
春日
宋代：朱熹

胜日寻芳泗水滨，无边光景一时新。
等闲识得东风面，万紫千红总是春。

-----------------------------------------------------------------
望阙台
明代：戚继光

十年驱驰海色寒，孤臣于此望宸銮。
繁霜尽是心头血，洒向千峰秋叶丹。

-----------------------------------------------------------------
点绛唇·感兴
宋代：王禹偁

雨恨云愁，江南依旧称佳丽。水村渔市。一缕孤烟细。
天际征鸿，遥认行如缀。平生事。此时凝睇。谁会凭栏意。(栏 通：阑)

-----------------------------------------------------------------
阮郎归·湘天风雨破寒初
宋代：秦观

湘天风雨破寒初。深沉庭院虚。丽谯吹罢小单于。迢迢清夜徂。
乡梦断，旅魂孤。峥嵘岁又除。衡阳犹有雁传书。郴阳和雁无。

-----------------------------------------------------------------
送方外上人 / 送上人
唐代：刘长卿

孤云将野鹤，岂向人间住。
莫买沃洲山，时人已知处。

-----------------------------------------------------------------
醉花间·晴雪小园春未到
唐代：冯延巳

晴雪小园春未到，池边梅自早。高树鹊衔巢，斜月明寒草。
山川风景好，自古金陵道，少年看却老。相逢莫厌醉金杯，别离多，欢会少。

-----------------------------------------------------------------
浣溪沙·一向年光有限身
宋代：晏殊

一向年光有限身，等闲离别易销魂，酒筵歌席莫辞频。
满目山河空念远，落花风雨更伤春，不如怜取眼前人。

-----------------------------------------------------------------
杏花天影·绿丝低拂鸳鸯浦
宋代：姜夔

丙午之冬，发沔口。丁未正月二日，道金陵。北望惟楚，风日清淑，小舟挂席，容与波上。
绿丝低拂鸳鸯浦。想桃叶、当时唤渡。又将愁眼与春风，待去；倚兰桡，更少驻。
金陵路、莺吟燕舞。算潮水、知人最苦。满汀芳草不成归，日暮；更移舟，向甚处？

-----------------------------------------------------------------
鹧鸪天·祖国沉沦感不禁
清代：秋瑾

祖国沉沦感不禁，闲来海外觅知音。金瓯已缺总须补，为国牺牲敢惜身！
嗟险阻，叹飘零。关山万里作雄行。休言女子非英物，夜夜龙泉壁上鸣。

-----------------------------------------------------------------
浣溪沙·花榭香红烟景迷
五代：毛熙震

花榭香红烟景迷，满庭芳草绿萋萎，金铺闲掩绣帘低。
紫燕一双娇语碎，翠屏十二晚峰齐，梦魂消散醉空闺。

-----------------------------------------------------------------
送杜审言
唐代：宋之问

卧病人事绝，嗟君万里行。
河桥不相送，江树远含情。
别路追孙楚，维舟吊屈平。
可惜龙泉剑，流落在丰城。

-----------------------------------------------------------------
无题·飒飒东风细雨来
唐代：李商隐

飒飒东风细雨来，芙蓉塘外有轻雷。
金蟾啮锁烧香入，玉虎牵丝汲井回。
贾氏窥帘韩掾少，宓妃留枕魏王才。
春心莫共花争发，一寸相思一寸灰！

-----------------------------------------------------------------
后庭花·景阳钟动宫莺转
五代：孙光宪

景阳钟动宫莺转，露凉金殿。轻飙吹起琼花绽，玉叶如剪。
晚来高阁上，珠帘卷，见坠香千片。修蛾慢脸陪雕辇，后庭新宴。

-----------------------------------------------------------------
满江红·怀子由作
宋代：苏轼

清颍东流，愁目断，孤帆明灭。宦游处，青山白浪，万重千叠。孤负当年林下意，对床夜雨听萧瑟。恨此生，长向别离中，生华发。
一尊酒，黄河侧。无限事，从头说。相看恍如昨，许多年月。衣上旧痕余苦泪，眉间喜气占黄色。便与君，池上觅残春，花如雪。

-----------------------------------------------------------------
游山西村
宋代：陆游

莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。

-----------------------------------------------------------------
人月圆·会稽怀古
元代：张可久

林深藏却云门寺，回首若耶溪。
苎萝人去，蓬莱山在，老树荒碑。
神仙何处，烧丹傍井，试墨临池。
荷花十里，清风鉴水，明月天衣。

-----------------------------------------------------------------
离思五首·其四
唐代：元稹

曾经沧海难为水，除却巫山不是云。
取次花丛懒回顾，半缘修道半缘君。

-----------------------------------------------------------------
旅次朔方 / 渡桑干
唐代：刘皂

客舍并州已十霜，归心日夜忆咸阳。
无端更渡桑干水，却望并州是故乡。

-----------------------------------------------------------------
踏莎行·细草愁烟
宋代：晏殊

细草愁烟，幽花怯露。凭阑总是销魂处。日高深院静无人，时时海燕双飞去。
带缓罗衣，香残蕙炷。天长不禁迢迢路。垂杨只解惹春风，何曾系得行人住。

-----------------------------------------------------------------
秋日炼药院镊白发赠元六兄林宗
唐代：李白

木落识岁秋，瓶冰知天寒。
桂枝日已绿，拂雪凌云端。
弱龄接光景，矫翼攀鸿鸾。
投分三十载，荣枯同所欢。
长吁望青云，镊白坐相看。
秋颜入晓镜，壮发凋危冠。
穷与鲍生贾，饥从漂母餐。
时来极天人，道在岂吟叹。
乐毅方适赵，苏秦初说韩。
卷舒固在我，何事空摧残。

-----------------------------------------------------------------
更漏子·柳丝长
宋代：晏几道

柳丝长，桃叶小。深院断无人到。红日淡，绿烟晴。流莺三两声。 
雪香浓，檀晕少。枕上卧枝花好。春思重，晓妆迟。寻思残梦时。

-----------------------------------------------------------------
蝶恋花·移得绿杨栽后院
宋代：张先

移得绿杨栽后院。学舞宫腰，二月青犹短。不比灞陵多送远，残丝乱絮东西岸。
几叶小眉寒不展。莫唱阳关，真个肠先断。分付与春休细看，条条尽是离人怨。

-----------------------------------------------------------------
迷神引·贬玉溪对江山作
宋代：晁补之

黯黯青山红日暮，浩浩大江东注。余霞散绮，向烟波路。使人愁，长安远，在何处。几点渔灯小，迷近坞。一片客帆低，傍前浦。
暗想平生，自悔儒冠误。觉阮途穷，归心阻。断魂素月，一千里、伤平楚。怪竹枝歌，声声怨，为谁苦。猿鸟一时啼，惊岛屿。烛暗不成眠，听津鼓。

-----------------------------------------------------------------
荷叶杯·楚女欲归南浦
唐代：温庭筠

楚女欲归南浦，朝雨。湿愁红，小船摇漾入花里。波起，隔西风。

-----------------------------------------------------------------
红梅
宋代：王十朋

桃李莫相妒，夭姿元不同。
犹余雪霜态，未肯十分红。

-----------------------------------------------------------------
安公子·梦觉清宵半
宋代：柳永

梦觉清宵半。悄然屈指听银箭。惟有床前残泪烛，啼红相伴。暗惹起、云愁雨恨情何限。从卧来、展转千馀遍。任数重鸳被，怎向孤眠不暖。
堪恨还堪叹。当初不合轻分散。及至厌厌独自个，却眼穿肠断。似恁地、深情密意如何拚。虽后约、的有于飞愿。奈片时难过，怎得如今便见。

-----------------------------------------------------------------
阮郎归·旧香残粉似当初
宋代：晏几道

旧香残粉似当初。人情恨不如。一春犹有数行书。秋来书更疏。 
衾凤冷，枕鸳孤。愁肠待酒舒。梦魂纵有也成虚。那堪和梦无。

-----------------------------------------------------------------
冬青花
宋代：林景熙

冬青花，花时一日肠九折。
隔江风雨晴影空，五月深山护微雪。
石根云气龙所藏，寻常蝼蚁不敢穴。
移来此种非人间，曾识万年觞底月。
蜀魂飞绕百鸟臣，夜半一声山竹裂。

-----------------------------------------------------------------
西施 / 咏苎萝山
唐代：李白

西施越溪女，出自苎萝山。
秀色掩今古，荷花羞玉颜。
浣纱弄碧水，自与清波闲。
皓齿信难开，沉吟碧云间。
勾践徵绝艳，扬蛾入吴关。
提携馆娃宫，杳渺讵可攀。
一破夫差国，千秋竟不还。

-----------------------------------------------------------------
临江王节士歌
唐代：李白

洞庭白波木叶稀，燕鸿始入吴云飞。
吴云寒，燕鸿苦。
风号沙宿潇湘浦，节士悲秋泪如雨。
白日当天心，照之可以事明主。
壮士愤，雄风生。
安得倚天剑，跨海斩长鲸。

-----------------------------------------------------------------
一剪梅·舟过吴江
宋代：蒋捷

一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。（渡 一作：度。桥 一作：娇）
何日归家洗客袍？银字笙调，心字香烧。流光容易把人抛，红了樱桃，绿了芭蕉。

-----------------------------------------------------------------
采桑子·群芳过后西湖好
宋代：欧阳修

群芳过后西湖好，狼籍残红，飞絮濛濛。垂柳阑干尽日风。
笙歌散尽游人去，始觉春空。垂下帘栊，双燕归来细雨中。

-----------------------------------------------------------------
章台柳·寄柳氏
唐代：韩翃

章台柳，章台柳，颜色青青今在否？
纵使长条似旧垂，也应攀折他人手。(版本一)
章台柳，章台柳，往日依依今在否？
纵使长条似旧垂，也应攀折他人手。(版本二)
章台柳，章台柳，昔日青青今在否？
纵使长条似旧垂，也应攀折他人手。(版本三)

-----------------------------------------------------------------
绿罗裙·东风柳陌长
宋代：贺铸

东风柳陌长，闭月花房小。应念画眉人，拂镜啼新晓。
伤心南浦波，回首青门道。记得绿罗裙，处处怜芳草。

-----------------------------------------------------------------
朱鹭
两汉：佚名

朱鹭，鱼以乌。路訾邪鹭何食？食茄下。不之食，不以吐，将以问诛者。

-----------------------------------------------------------------
浣溪沙·庚申除夜
清代：纳兰性德

收取闲心冷处浓，舞裙犹忆柘枝红。谁家刻烛待春风。
竹叶樽空翻采燕，九枝灯灺颤金虫。风流端合倚天公。

-----------------------------------------------------------------
有杕之杜
先秦：佚名

有杕之杜，生于道左。彼君子兮，噬肯适我？中心好之，曷饮食之？
有杕之杜，生于道周。彼君子兮，噬肯来游？中心好之，曷饮食之？

-----------------------------------------------------------------
遇长安使寄裴尚书
南北朝：江总

传闻合浦叶，远向洛阳飞。
北风尚嘶马，南冠独不归。
去云目徒送，离琴手自挥。
秋蓬失处所，春草屡芳菲。
太息关山月，风尘客子衣。

-----------------------------------------------------------------
醉中天·咏大蝴蝶
元代：王和卿

弹破庄周梦，两翅驾东风，三百座名园、一采一个空。
谁道风流种，唬杀寻芳的蜜蜂。
轻轻飞动，把卖花人搧过桥东。

-----------------------------------------------------------------
浣溪沙·丙辰岁不尽五日吴松作
宋代：姜夔

雁怯重云不肯啼，画船愁过石塘西。打头风浪恶禁持。 
春浦渐生迎棹绿，小梅应长亚门枝，一年灯火要人归。

-----------------------------------------------------------------
送从兄郜
唐代：方干

道路本无限，又应何处逢。流年莫虚掷，华发不相容。 
野渡波摇月，空城雨翳钟。此心随去马，迢递过千峰。

-----------------------------------------------------------------
绝句·古木阴中系短篷
宋代：志南

古木阴中系短篷，杖藜扶我过桥东。
沾衣欲湿杏花雨，吹面不寒杨柳风。

-----------------------------------------------------------------
咏燕 / 归燕诗
唐代：张九龄

海燕虽微渺，乘春亦暂来。
岂知泥滓贱，只见玉堂开。
绣户时双入，华堂日几回。
无心与物竞，鹰隼莫相猜。

-----------------------------------------------------------------
骤雨打新荷
金朝：元好问

绿叶阴浓，遍池亭水阁，偏趁凉多。
海榴初绽，朵朵簇红罗。
老燕携雏弄语，有高柳鸣蝉相和。
骤雨过，珍珠乱撒，打遍新荷。
人生百年有几，念良辰美景，休放虚过。
穷通前定，何用苦张罗。
命友邀宾玩赏，对芳樽浅酌低歌。
且酩酊，任他两轮日月，来往如梭。

-----------------------------------------------------------------
寇准读书
宋代：佚名

初，张咏在成都，闻准入相，谓其僚属曰：“寇公奇材，惜学术不足尔。”及准出陕，咏适自成都罢还，准严供帐，大为具待。咏将去，准送之郊，问曰：“何以教准？”咏徐曰：“《霍光传》不可不读也。”准莫谕其意，归，取其传读之，至“不学无术”，笑曰：“此张公谓我矣。”

-----------------------------------------------------------------
南柯子·池水凝新碧
宋代：吴潜

池水凝新碧，阑花驻老红。有人独立画桥东。手把一枝杨柳、系春风。
鹊绊游丝坠，蜂拈落蕊空。秋千庭院小帘栊。多少闲情闲绪、雨声中。

-----------------------------------------------------------------
冉冉孤生竹
两汉：佚名

冉冉孤生竹，结根泰山阿。
与君为新婚，菟丝附女萝。
菟丝生有时，夫妇会有宜。
千里远结婚，悠悠隔山陂。
思君令人老，轩车来何迟！
伤彼蕙兰花，含英扬光辉。
过时而不采，将随秋草萎。
君亮执高节，贱妾亦何为！

-----------------------------------------------------------------
解连环·孤雁
宋代：张炎

楚江空晚。怅离群万里，恍然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。 
谁怜旅愁荏苒。谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。

-----------------------------------------------------------------
登锦城散花楼
唐代：李白

日照锦城头，朝光散花楼。
金窗夹绣户，珠箔悬银钩。
飞梯绿云中，极目散我忧。
暮雨向三峡，春江绕双流。
今来一登望，如上九天游。

-----------------------------------------------------------------
贺新郎·送胡邦衡待制赴新州
宋代：张元干

梦绕神州路。怅秋风、连营画角，故宫离黍。底事昆仑倾砥柱，九地黄流乱注。聚万落千村狐兔。天意从来高难问，况人情老易悲难诉。更南浦，送君去。
凉生岸柳催残暑。耿斜河，疏星残月，断云微度。万里江山知何处？回首对床夜语。雁不到，书成谁与？目尽青天怀今古，肯儿曹恩怨相尔汝！举大白，听《金缕》。

-----------------------------------------------------------------
答谢中书书
南北朝：陶弘景

　　山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。(夕日 一作：阳)

-----------------------------------------------------------------
宫词二首
唐代：张祜

故国三千里，深宫二十年。
一声何满子，双泪落君前。
自倚能歌日，先皇掌上怜。
新声何处唱，肠断李延年。

-----------------------------------------------------------------
秋登宣城谢脁北楼
唐代：李白

江城如画里，山晚望晴空。(山晚 一作：晓)
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公。

-----------------------------------------------------------------
论诗五首·其三
清代：赵翼

只眼须凭自主张，纷纷艺苑漫雌黄。
矮人看戏何曾见，都是随人说短长。

-----------------------------------------------------------------
雁门太守行
唐代：李贺

黑云压城城欲摧，甲光向日金鳞开。(向日 一作：向月)
角声满天秋色里，塞上燕脂凝夜紫。(塞上 一作：塞土)
半卷红旗临易水，霜重鼓寒声不起。
报君黄金台上意，提携玉龙为君死！

-----------------------------------------------------------------
好事近·雨后晓寒轻
宋代：魏夫人

雨后晓寒轻，花外早莺啼歇。
愁听隔溪残漏，正一声凄咽。
不堪西望去程赊，离肠万回结。
不似海棠阴下，按《凉州》时节。

-----------------------------------------------------------------
山花子·银字笙寒调正长
唐代：和凝

银字笙寒调正长，水纹簟冷画屏凉。玉腕重因金扼臂，淡梳妆。
几度试香纤手暖，一回尝酒绛唇光。佯弄红丝蝇拂子，打檀郎。

-----------------------------------------------------------------
越人歌
先秦：佚名

今夕何夕兮，搴舟中流。
今日何日兮，得与王子同舟。
蒙羞被好兮，不訾诟耻。
心几烦而不绝兮，得知王子。
山有木兮木有枝，心悦君兮君不知。

-----------------------------------------------------------------
菩萨蛮·南园满地堆轻絮
唐代：温庭筠

南园满地堆轻絮，愁闻一霎清明雨。雨后却斜阳，杏花零落香。
无言匀睡脸，枕上屏山掩。时节欲黄昏，无憀独倚门。

-----------------------------------------------------------------
浣溪沙·蓼岸风多橘柚香
五代：孙光宪

蓼岸风多橘柚香。江边一望楚天长。片帆烟际闪孤光。
目送征鸿飞杳杳，思随流水去茫茫。兰红波碧忆潇湘。

-----------------------------------------------------------------
送方外上人 / 送上人
唐代：刘长卿

孤云将野鹤，岂向人间住。
莫买沃洲山，时人已知处。

-----------------------------------------------------------------
奉寄韦太守陟
唐代：王维

荒城自萧索，万里山河空。
天高秋日迥，嘹唳闻归鸿。
寒塘映衰草，高馆落疏桐。
临此岁方晏，顾景咏悲翁。
故人不可见，寂寞平陵东。

-----------------------------------------------------------------
周颂·有客
先秦：佚名

有客有客，亦白其马。有萋有且，敦琢其旅。有客宿宿，有客信信。
言授之絷，以絷其马。薄言追之，左右绥之。既有淫威，降福孔夷。

-----------------------------------------------------------------
集灵台·其一
唐代：张祜

日光斜照集灵台，红树花迎晓露开。 
昨夜上皇新授箓，太真含笑入帘来。

-----------------------------------------------------------------
归嵩山作
唐代：王维

清川带长薄，车马去闲闲。
流水如有意，暮禽相与还。
荒城临古渡，落日满秋山。
迢递嵩高下，归来且闭关。

-----------------------------------------------------------------
玉蝴蝶·望处雨收云断
宋代：柳永

望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。 
难忘，文期酒会，几孤风月，屡变星霜。海阔山遥，未知何处是潇湘。念双燕、难凭远信，指暮天、空识归航。黯相望。断鸿声里，立尽斜阳。

-----------------------------------------------------------------
泂酌
先秦：佚名

泂酌彼行潦，挹彼注兹，可以餴饎。岂弟君子，民之父母。
泂酌彼行潦，挹彼注兹，可以濯罍。岂弟君子，民之攸归。
泂酌彼行潦，挹彼注兹，可以濯溉。岂弟君子，民之攸塈。

-----------------------------------------------------------------
阮郎归·旧香残粉似当初
宋代：晏几道

旧香残粉似当初。人情恨不如。一春犹有数行书。秋来书更疏。 
衾凤冷，枕鸳孤。愁肠待酒舒。梦魂纵有也成虚。那堪和梦无。

-----------------------------------------------------------------
念奴娇·过洞庭
宋代：张孝祥

洞庭青草，近中秋，更无一点风色。玉界琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。(著 同：着；玉界 一作：玉鉴)
应念岭表经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。(沧浪 一作：沧冥；岭表 一作：岭海)

-----------------------------------------------------------------
山中
唐代：王维

荆溪白石出，天寒红叶稀。
山路元无雨，空翠湿人衣。

-----------------------------------------------------------------
喜迁莺·街鼓动
五代：韦庄

街鼓动，禁城开，天上探人回。凤衔金榜出云来，平地一声雷。
莺已迁，龙已化，一夜满城车马。家家楼上簇神仙，争看鹤冲天。

-----------------------------------------------------------------
墨梅
宋代：张嵲

山边幽谷水边村，曾被疏花断客魂。
犹恨东风无意思，更吹烟雨暗黄昏。

-----------------------------------------------------------------
知音者诚希
唐代：韩愈

知音者诚希，念子不能别。
行行天未晓，携酒踏明月。

-----------------------------------------------------------------
春日
宋代：朱熹

胜日寻芳泗水滨，无边光景一时新。
等闲识得东风面，万紫千红总是春。

-----------------------------------------------------------------
山园小梅二首
宋代：林逋

众芳摇落独暄妍，占尽风情向小园。
疏影横斜水清浅，暗香浮动月黄昏。
霜禽欲下先偷眼，粉蝶如知合断魂。
幸有微吟可相狎，不须檀板共金樽。
剪绡零碎点酥乾，向背稀稠画亦难。
日薄从甘春至晚，霜深应怯夜来寒。
澄鲜只共邻僧惜，冷落犹嫌俗客看。
忆着江南旧行路，酒旗斜拂堕吟鞍。

-----------------------------------------------------------------
题游侠图
清代：郑燮

大雪满天地，胡为仗剑游？
欲谈心里事，同上酒家楼。

-----------------------------------------------------------------
偶题三首
宋代：朱熹

门外青山翠紫堆，幅巾终日面崔嵬。
只看云断成飞雨，不道云从底处来。
擘开苍峡吼奔雷，万斛飞泉涌出来。
断梗枯槎无泊处，一川寒碧自萦回。
步随流水觅溪源，行到源头却惘然。
始信真源行不到，倚筇随处弄潺湲。

-----------------------------------------------------------------
从崔中丞过卢少尹郊居
唐代：柳宗元

寓居湘岸四无邻，世网难婴每自珍。
莳药闲庭延国老，开樽虚室值贤人。
泉回浅石依高柳，径转垂藤闲绿筠。 
闻道偏为五禽戏，出门鸥鸟更相亲。

-----------------------------------------------------------------
破阵子·掷地刘郎玉斗
宋代：辛弃疾

为范南伯寿。时南伯为张南轩辟宰泸溪，南伯迟迟未行。因作此词以勉之。
掷地刘郎玉斗，挂帆西子扁舟。千古风流今在此，万里功名莫放休。君王三百州。
燕雀岂知鸿鹄，貂蝉元出兜鍪。却笑泸溪如斗大，肯把牛刀试手不？寿君双玉瓯。

-----------------------------------------------------------------
鹧鸪天·九日悲秋不到心
宋代：晏几道

九日悲秋不到心。凤城歌管有新音。风凋碧柳愁眉淡，露染黄花笑靥深。 
初见雁，已闻砧。绮罗丛里胜登临。须教月户纤纤玉，细捧霞觞滟滟金。

-----------------------------------------------------------------
淮南卧病书怀寄蜀中赵徵君蕤
唐代：李白

吴会一浮云，飘如远行客。
功业莫从就，岁光屡奔迫。
良图俄弃捐，衰疾乃绵剧。
古琴藏虚匣，长剑挂空壁。
楚冠怀钟仪，越吟比庄舄。
国门遥天外，乡路远山隔。
朝忆相如台，夜梦子云宅。
旅情初结缉，秋气方寂历。
风入松下清，露出草间白。
故人不可见，幽梦谁与适。
寄书西飞鸿，赠尔慰离析。

-----------------------------------------------------------------
咏怀古迹五首·其三
唐代：杜甫

群山万壑赴荆门，生长明妃尚有村。
一去紫台连朔漠，独留青冢向黄昏。
画图省识春风面，环佩空归夜月魂。(夜月 一作：月夜 环佩 一作：环珮)
千载琵琶作胡语，分明怨恨曲中论。

-----------------------------------------------------------------
和晋陵陆丞早春游望
唐代：杜审言

独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿蘋。
忽闻歌古调，归思欲沾巾。

-----------------------------------------------------------------
蜀国弦
唐代：李贺

枫香晚花静，锦水南山影。
惊石坠猿哀，竹云愁半岭。
凉月生秋浦，玉沙粼粼光。
谁家红泪客，不忍过瞿塘。

-----------------------------------------------------------------
普天乐·秋怀
元代：张可久

为谁忙，莫非命。西风驿马。落月书灯。青天蜀道难，红叶吴江冷。两字功名频看镜，不饶人白发星星。钓鱼子陵，思莼季鹰，笑我飘零。

-----------------------------------------------------------------
鹧鸪天·一醉醒来春又残
宋代：晏几道

一醉醒来春又残。野棠梨雨泪阑干。玉笙声里鸾空怨，罗幕香中燕未还。
终易散，且长闲。莫教离恨损朱颜。谁堪共展鸳鸯锦，同过西楼此夜寒。

-----------------------------------------------------------------
乌夜啼·金鸭余香尚暖
宋代：陆游

金鸭余香尚暖，绿窗斜日偏明。兰膏香染云鬟腻，钗坠滑无声。
冷落秋千伴侣，阑珊打马心情。绣屏惊断潇湘梦，花外一声莺。

-----------------------------------------------------------------
折杨柳 / 和练秀才杨柳
唐代：杨巨源

水边杨柳曲尘丝，立马烦君折一枝。
惟有春风最相惜，殷勤更向手中吹。

-----------------------------------------------------------------
赠从兄襄阳少府皓
唐代：李白

结发未识事，所交尽豪雄。
却秦不受赏，击晋宁为功。
托身白刃里，杀人红尘中。
当朝揖高义，举世称英雄。
小节岂足言，退耕舂陵东。
归来无产业，生事如转蓬。
一朝乌裘敝，百镒黄金空。
弹剑徒激昂，出门悲路穷。
吾兄青云士，然诺闻诸公。
所以陈片言，片言贵情通。
棣华倘不接，甘与秋草同。

-----------------------------------------------------------------
和乐天春词
唐代：刘禹锡

新妆宜面下朱楼，深锁春光一院愁。 
行到中庭数花朵，蜻蜓飞上玉搔头。

-----------------------------------------------------------------
宿云梦馆
宋代：欧阳修

北雁来时岁欲昏，私书归梦杳难分。
井桐叶落池荷尽，一夜西窗雨不闻。

-----------------------------------------------------------------
清明日对酒
宋代：高翥

南北山头多墓田，清明祭扫各纷然。
纸灰飞作白蝴蝶，泪血染成红杜鹃。
日落狐狸眠冢上，夜归儿女笑灯前。
人生有酒须当醉，一滴何曾到九泉。

-----------------------------------------------------------------
丁洲怀古
清代：王绪

特统精兵御上游，笳吹先遁惊若鸥。
扬州空把残旗耀，赢得舟中骂不休。

-----------------------------------------------------------------
临湖亭
唐代：王维

轻舸迎上客，悠悠湖上来。
当轩对尊酒，四面芙蓉开。(一作 对樽酒)

-----------------------------------------------------------------
望湘人·春思
宋代：贺铸

厌莺声到枕，花气动帘，醉魂愁梦相半。被惜余薰，带惊剩眼，几许伤春春晚。泪竹痕鲜，佩兰香老，湘天浓暖。记小江风月佳时，屡约非烟游伴。
须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白蘋洲畔，尽目临皋飞观。不解寄、一字相思，幸有归来双燕。

-----------------------------------------------------------------
利州南渡
唐代：温庭筠

澹然空水对斜晖，曲岛苍茫接翠微。
波上马嘶看棹去，柳边人歇待船归。
数丛沙草群鸥散，万顷江田一鹭飞。
谁解乘舟寻范蠡，五湖烟水独忘机。

-----------------------------------------------------------------
孔子世家赞
两汉：司马迁

　　太史公曰：《诗》有之：“高山仰止，景行行止。”虽不能至，然心乡往之。余读孔氏书，想见其为人。适鲁，观仲尼庙堂车服礼器，诸生以时习礼其家，余祗回留之不能去云。天下君王至于贤人众矣，当时则荣，没则已焉。孔子布衣，传十余世，学者宗之。自天子王侯，中国言《六艺》者折中于夫子，可谓至圣矣！

-----------------------------------------------------------------
竞渡诗 / 及第后江宁观竞渡寄袁州剌史成应元
唐代：卢肇

石溪久住思端午，馆驿楼前看发机。
鼙鼓动时雷隐隐，兽头凌处雪微微。
冲波突出人齐譀，跃浪争先鸟退飞。
向道是龙刚不信，果然夺得锦标归。

-----------------------------------------------------------------
王昭君二首
唐代：李白

汉家秦地月，流影照明妃。
一上玉关道，天涯去不归。
汉月还从东海出，明妃西嫁无来日。
燕支长寒雪作花，蛾眉憔悴没胡沙。
生乏黄金枉图画，死留青冢使人嗟。
昭君拂玉鞍，上马啼红颊。
今日汉宫人，明朝胡地妾。

-----------------------------------------------------------------
送白利从金吾董将军西征
唐代：李白

西羌延国讨，白起佐军威。
剑决浮云气，弓弯明月辉。
马行边草绿，旌卷曙霜飞。
抗手凛相顾，寒风生铁衣。

-----------------------------------------------------------------
晋献文子成室
先秦：佚名

　　晋献文子成室，晋大夫发焉。张老曰：“美哉，轮焉！美哉，奂焉！歌于斯，哭于斯，聚国族于斯！”文子曰：“武也，得歌于斯，哭于斯，聚国族于斯，是全要领以从先大夫于九京也!”北面再拜稽首。君子谓之善颂善祷。

-----------------------------------------------------------------
虞美人·韶华争肯偎人住
清代：董士锡

韶华争肯偎人住？已是滔滔去。西风无赖过江来，历尽千山万水几时回？
秋声带叶萧萧落，莫响城头角！浮云遮月不分明，谁挽长江一洗放天青？

-----------------------------------------------------------------
梅花引·荆溪阻雪
宋代：蒋捷

白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。
旧游旧游今在否？花外楼，柳下舟。梦也梦也，梦不到，寒水空流。漠漠黄云，湿透木棉裘。都道无人愁似我，今夜雪，有梅花，似我愁。

-----------------------------------------------------------------
堂成
唐代：杜甫

背郭堂成荫白茅，缘江路熟俯青郊。
桤林碍日吟风叶，笼竹和烟滴露梢。
暂止飞乌将数子，频来语燕定新巢。
旁人错比扬雄宅，懒惰无心作解嘲。

-----------------------------------------------------------------
双双燕·小桃谢后
宋代：吴文英

小桃谢后，双双燕，飞来几家庭户。轻烟晓暝，湘水暮云遥度，帘外余寒未卷，共斜入、红楼深处。相将占得雕梁，似约韶光留住。 
堪举。翩翩翠羽。杨柳岸，泥香半和梅雨。落花风软，戏促乱红飞舞。多少呢喃意绪。尽日向、流莺分诉。还过短墙，谁会万千言语。

-----------------------------------------------------------------
诸门人送至龙里道中二首
明代：王守仁

蹊路高低入乱山，诸贤相送愧间关。
溪云压帽兼愁重，风雪吹衣着鬓斑。
花烛夜堂还共语，桂枝秋殿听跻攀。
相思不作勤书礼，别后吾言在订顽。
雪满山城入暮关，归心别意两茫然。
及门真愧从陈日，微服还思过宋年。
樽酒无因同岁晚，缄书有雁寄春前。
莫辞秉烛通霄坐，明日相思隔陇烟。

-----------------------------------------------------------------
煎盐绝句
清代：吴嘉纪

白头灶户低草房，六月煎盐烈火旁。
走出门前炎日里，偷闲一刻是乘凉。

-----------------------------------------------------------------
一丛花·咏并蒂莲
清代：纳兰性德

阑珊玉佩罢霓裳，相对绾红妆。藕丝风送凌波去，又低头、软语商量。一种情深，十分心苦，脉脉背斜阳。
色香空尽转生香，明月小银塘。桃根桃叶终相守，伴殷勤、双宿鸳鸯。菰米漂残，沈云乍黑，同梦寄潇湘。

-----------------------------------------------------------------
虞美人·听雨
宋代：蒋捷

少年听雨歌楼上。红烛昏罗帐。壮年听雨客舟中。江阔云低、断雁叫西风。 
而今听雨僧庐下。鬓已星星也。悲欢离合总无情。一任阶前、点滴到天明。

-----------------------------------------------------------------
梧桐影·落日斜
唐代：吕岩

落日斜，秋风冷。今夜故人来不来，教人立尽梧桐影。

-----------------------------------------------------------------
南歌子·新开池戏作
宋代：辛弃疾

散发披襟处，浮瓜沈李杯。涓涓流水细侵阶。凿个池儿，唤个月儿来。
画栋频摇动，红蕖尽倒开。斗匀红粉照香腮。有个人人，把做镜儿猜。

-----------------------------------------------------------------
浣溪沙·初夏夜饮归
明代：陈继儒

桐树花香月半明，棹歌归去蟪蛄鸣。曲曲柳湾茅屋矮，挂鱼罾。
笑指吾庐何处是？一池荷叶小桥横。灯火纸窗修竹里，读书声。

-----------------------------------------------------------------
咏史二首·其一
唐代：李商隐

北湖南埭水漫漫，一片降旗百尺竿。
三百年间同晓梦，钟山何处有龙盘。

-----------------------------------------------------------------
采桑子·塞上咏雪花
清代：纳兰性德

非关癖爱轻模样，冷处偏佳。别有根芽，不是人间富贵花。
谢娘别后谁能惜，飘泊天涯。寒月悲笳，万里西风瀚海沙。

-----------------------------------------------------------------
尾犯·甲辰中秋
宋代：吴文英

绀海掣微云，金井暮凉，梧韵风急。何处楼高，想清光先得。江汜冷、冰绡乍洗，素娥堪，菱花再拭。影留人去，忍向夜深，帘户照陈迹。 
竹房苔径小，对日暮、数尽烟碧。露蓼香泾，记年时相识。二十五、声声秋点，梦不认、屏山路窄。醉魂幽扬，满地桂阴无人惜。

-----------------------------------------------------------------
南乡子·诸将说封侯
宋代：黄庭坚

诸将说封侯，短笛长歌独倚楼。万事尽随风雨去，休休，戏马台南金络头。
催酒莫迟留，酒味今秋似去秋。花向老人头上笑，羞羞，白发簪花不解愁。

-----------------------------------------------------------------
承宫樵薪苦学
先秦：佚名

　　承宫，琅邪姑幕人。少孤，年八岁，为人牧猪。乡里徐子盛明《春秋》经，授诸生数百人。宫过其庐下，见诸生讲诵，好之，因忘其猪而听经。猪主怪其不还，寻之。见而欲笞之。门下生共禁，乃止，因留宫门下。樵薪执苦，数十年间，遂通其经。

-----------------------------------------------------------------
诉衷情近·雨晴气爽
宋代：柳永

雨睛气爽，伫立江楼望处。澄明远水生光，重叠暮山耸翠。遥认断桥幽径，隐隐渔村，向晚孤烟起。
残阳里。脉脉朱阑静倚。黯然情绪，未饮先如醉。愁无际。暮云过了，秋光老尽，故人千里。竟日空凝睇。

-----------------------------------------------------------------
声声慢·滁州旅次登楼作和李清宇韵
宋代：辛弃疾

征埃成阵，行客相逢，都道幻出层楼。指点檐牙高处，浪拥云浮。今年太平万里，罢长淮、千骑临秋。凭栏望，有东南佳气，西北神州。
千古怀嵩人去，还笑我、身在楚尾吴头。看取弓刀，陌上车马如流。从今赏心乐事，剩安排、酒令诗筹。华胥梦，愿年年、人似旧游。

-----------------------------------------------------------------
对酒行
唐代：李白

松子栖金华，安期入蓬海。
此人古之仙，羽化竟何在。
浮生速流电，倏忽变光彩。
天地无凋换，容颜有迁改。
对酒不肯饮，含情欲谁待。

-----------------------------------------------------------------
长相思·云一涡
唐代：李煜

云一緺，玉一梭，淡淡衫儿薄薄罗。轻颦双黛螺。
秋风多，雨相和，帘外芭蕉三两窠。夜长人奈何！

-----------------------------------------------------------------
咏春笋
唐代：杜甫

无数春笋满林生，柴门密掩断行人。
会须上番看成竹，客至从嗔不出迎。

-----------------------------------------------------------------
于阗采花
唐代：李白

于阗采花人，自言花相似。
明妃一朝西入胡，胡中美女多羞死。
乃知汉地多名姝，胡中无花可方比。
丹青能令丑者妍，无盐翻在深宫里。
自古妒蛾眉，胡沙埋皓齿。

-----------------------------------------------------------------
诸人共游周家墓柏下
魏晋：陶渊明

今日天气佳，清吹与鸣弹。
感彼柏下人，安得不为欢。
清歌散新声，绿酒开芳颜。
未知明日事，余襟良以殚。

-----------------------------------------------------------------
焚书坑
唐代：章碣

竹帛烟销帝业虚，关河空锁祖龙居。
坑灰未冷山东乱，刘项原来不读书。

-----------------------------------------------------------------
桂枝香·吹箫人去
宋代：刘辰翁

吹箫人去。但桂影徘徊，荒杯承露。东望鞭芙缥缈，寒光如注。去年夜半横江梦，倚危樯，参差曾赋。茫茫角动，回舟尽兴，未惊鸥鹭。
情知道、明年何处。漫待客黄楼，尘波前度。二十四桥，颇有杜书记否。二三字者今如此，看使君、角巾东路。人间俯仰，悲欢何限，团圆如故。

-----------------------------------------------------------------
临皋闲题
宋代：苏轼

　　临皋亭下八十数步，便是大江，其半是峨眉雪水，吾饮食沐浴皆取焉，何必归乡哉！江山风月，本无常主，闲者便是主人。闻范子丰新第园池，与此孰胜？所不如者，上无两税及助役钱耳。

-----------------------------------------------------------------
送陆判官往琵琶峡
唐代：李白

水国秋风夜，殊非远别时。
长安如梦里，何日是归期。

-----------------------------------------------------------------
洞仙歌·泗州中秋作
宋代：晁补之

青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。 
水晶帘不下，云母屏开，冷浸佳人淡脂粉。待都将许多明，付与金尊，投晓共、流霞倾尽。更携取、胡床上南楼，看玉做人间，素秋千顷。

-----------------------------------------------------------------
采桑子·何人解赏西湖好
宋代：欧阳修

何人解赏西湖好，佳景无时。飞盖相追。贪向花间醉玉卮。
谁知闲凭阑干处，芳草斜晖。水远烟微。一点沧洲白鹭飞。

-----------------------------------------------------------------
蝶恋花·春暮
宋代：李冠

遥夜亭皋闲信步。才过清明，渐觉伤春暮。数点雨声风约住。朦胧淡月云来去。
桃杏依稀香暗渡。谁在秋千，笑里轻轻语。一寸相思千万绪。人间没个安排处。

-----------------------------------------------------------------
菩萨蛮·越梅半拆轻寒里
五代：和凝

越梅半拆轻寒里，冰清淡薄笼蓝水。暖觉杏梢红，游丝狂惹风。
闲阶莎径碧，远梦犹堪惜。离恨又迎春，相思难重陈。

-----------------------------------------------------------------
和子由踏青
宋代：苏轼

东风陌上惊微尘，游人初乐岁华新。
人闲正好路旁饮，麦短未怕游车轮。
城中居人厌城郭，喧阗晓出空四邻。
歌鼓惊山草木动，箪瓢散野乌鸢驯。
何人聚众称道人？遮道卖符色怒嗔：
宜蚕使汝茧如瓮，宜畜使汝羊如麇。
路人未必信此语，强为买服禳新春。
道人得钱径沽酒，醉倒自谓吾符神！

-----------------------------------------------------------------
乔山人善琴
清代：徐珂

　　国初，有乔山人者善弹琴。精于指法，尝得异人传授。每于断林荒荆间，一再鼓之，凄禽寒鹘，相和悲鸣。后游郢楚，于旅中独奏洞庭之曲。邻媪闻之，咨嗟惋叹。既阕，曰：“吾抱此半生，不谓遇知音于此地。”款扉扣之。媪曰：“吾夫存日，以弹絮为业。今客鼓此，酷类其声耳。”山人默然而反。

-----------------------------------------------------------------
新柳
宋代：杨万里

柳条百尺拂银塘，且莫深青只浅黄。
未必柳条能蘸水，水中柳影引他长。

-----------------------------------------------------------------
黄金缕·家在钱塘江上住
宋代：司马槱

家在钱塘江上住。花落花开，不管年华度。燕子又将春色去。纱窗一阵黄昏雨。（家在 一作：妾本）
斜插犀梳云半吐。檀板清歌，唱彻黄金缕。望断云行无去处。梦回明月生春浦。

-----------------------------------------------------------------
石州慢·己酉秋吴兴舟中作
宋代：张元干

雨急云飞，惊散暮鸦，微弄凉月。谁家疏柳低迷，几点流萤明灭。夜帆风驶，满湖烟水苍茫，菰蒲零乱秋声咽。梦断酒醒时，倚危樯清绝。 
心折。长庚光怒，群盗纵横，逆胡猖獗。欲挽天河，一洗中原膏血。两宫何处，塞垣祗隔长江，唾壶空击悲歌缺。万里想龙沙，泣孤臣吴越。

-----------------------------------------------------------------
霜天晓角·重来对酒
清代：纳兰性德

重来对酒，折尽风前柳。若问看花情绪，似当日、怎能彀。
休为西风瘦，痛饮频搔首。自古青蝇白璧，天已早安排就。

-----------------------------------------------------------------
致酒行
唐代：李贺

零落栖迟一杯酒，主人奉觞客长寿。
主父西游困不归，家人折断门前柳。
吾闻马周昔作新丰客，天荒地老无人识。
空将笺上两行书，直犯龙颜请恩泽。
我有迷魂招不得，雄鸡一声天下白。
少年心事当拿云，谁念幽寒坐呜呃。(拿云 一作：拂云 / 擎云)

-----------------------------------------------------------------
浣溪沙·记绾长条欲别难
清代：纳兰性德

记绾长条欲别难，盈盈自此隔银湾。便无风雪也摧残。
青雀几时裁锦字，玉虫连夜翦春旙。不禁辛苦况相关。

-----------------------------------------------------------------
离亭赋得折杨柳二首
唐代：李商隐

暂凭尊酒送无憀，莫损愁眉与细腰。
人世死前唯有别，春风争拟惜长条。
含烟惹雾每依依，万绪千条拂落晖。
为报行人休折尽，半留相送半迎归。

-----------------------------------------------------------------
送陈章甫
唐代：李颀

四月南风大麦黄，枣花未落桐叶长。
青山朝别暮还见，嘶马出门思旧乡。
陈侯立身何坦荡，虬须虎眉仍大颡。
腹中贮书一万卷，不肯低头在草莽。
东门酤酒饮我曹，心轻万事如鸿毛。
醉卧不知白日暮，有时空望孤云高。
长河浪头连天黑，津口停舟渡不得。
郑国游人未及家，洛阳行子空叹息。
闻道故林相识多，罢官昨日今如何。

-----------------------------------------------------------------
陈万年教子
两汉：班固 撰

　　陈万年乃朝中重臣也，尝病，召子咸教戒于床下。语至三更，咸睡，头触屏风。万年大怒，欲杖之，曰：“乃公戒汝，汝反睡，不听吾言，何也？”咸叩头谢曰：“具晓所言，大要教咸谄也。”万年乃不复言。

-----------------------------------------------------------------
荔枝香近·七夕
宋代：吴文英

睡轻时闻，晚鹊噪庭树。又说今夕天津，西畔重欢遇。蛛丝暗锁红楼，燕子穿帘处。天上、未比人间更情苦。
秋鬓改，妒月姊、长眉妩。过雨西风，数叶井梧愁舞。梦入蓝桥，几点疏星映朱户。泪湿沙边凝伫。

-----------------------------------------------------------------
古悠悠行
唐代：李贺

白景归西山，碧华上迢迢。
今古何处尽，千岁随风飘。
海沙变成石，鱼沫吹秦桥。
空光远流浪，铜柱从年消。

-----------------------------------------------------------------
酒泉子·长忆观潮
宋代：潘阆

长忆观潮，满郭人争江上望。来疑沧海尽成空。万面鼓声中。 
弄潮儿向涛头立。手把红旗旗不湿。别来几向梦中看。梦觉尚心寒。

-----------------------------------------------------------------
菊花
明代：唐寅

故园三径吐幽丛，一夜玄霜坠碧空。
多少天涯未归客，尽借篱落看秋风。

-----------------------------------------------------------------
喜迁莺·晓行
宋代：刘一止

晓光催角。听宿鸟未惊，邻鸡先觉，迤逦烟村，马嘶人起，残月尚穿林薄。泪痕带霜微凝，酒力冲寒犹弱。叹倦客，悄不禁重染，风尘京洛。
追念人别后，心事万重，难觅孤鸿托。翠幌娇深，曲屏香暖，争念岁华飘泊。怨月恨花烦恼，不是不曾经著。者情味、望一成消减，新来还恶。

-----------------------------------------------------------------
普天乐·秋怀
元代：张可久

为谁忙，莫非命。西风驿马。落月书灯。青天蜀道难，红叶吴江冷。两字功名频看镜，不饶人白发星星。钓鱼子陵，思莼季鹰，笑我飘零。

-----------------------------------------------------------------
登庐山五老峰
唐代：李白

庐山东南五老峰，青天削出金芙蓉。
九江秀色可揽结，吾将此地巢云松。

-----------------------------------------------------------------
麦秀歌
先秦：佚名

麦秀渐渐兮，禾黍油油。
彼狡童兮，不与我好兮。

-----------------------------------------------------------------
从军行七首·其四
唐代：王昌龄

青海长云暗雪山，孤城遥望玉门关。
黄沙百战穿金甲，不破楼兰终不还。

-----------------------------------------------------------------
楚江怀古三首·其一
唐代：马戴

露气寒光集，微阳下楚丘。猿啼洞庭树，人在木兰舟。
广泽生明月，苍山夹乱流。云中君不见，竟夕自悲秋。

-----------------------------------------------------------------
宾至
唐代：杜甫

幽栖地僻经过少，老病人扶再拜难。
岂有文章惊海内？漫劳车马驻江干。
竟日淹留佳客坐，百年粗粝腐儒餐。
不嫌野外无供给，乘兴还来看药栏。

-----------------------------------------------------------------
赠少年
唐代：温庭筠

江海相逢客恨多，秋风叶下洞庭波。 
酒酣夜别淮阴市，月照高楼一曲歌。

-----------------------------------------------------------------
减字木兰花·春月
宋代：苏轼

二月十五夜，与赵德麟小酌聚星堂
春庭月午，摇荡香醪光欲舞。步转回廊，半落梅花婉娩香。
轻云薄雾，总是少年行乐处。不似秋光，只与离人照断肠。

-----------------------------------------------------------------
点绛唇·丁未冬过吴松作
宋代：姜夔

燕雁无心，太湖西畔随云去。数峰清苦。商略黄昏雨。 
第四桥边，拟共天随住。今何许。凭阑怀古。残柳参差舞。

-----------------------------------------------------------------
夺锦标·七夕
元代：张埜

凉月横舟，银河浸练，万里秋容如拭。冉冉鸾骖鹤驭，桥倚高寒，鹊飞空碧。问欢情几许？早收拾、新愁重织。恨人间、会少离多，万古千秋今夕。
谁念文园病客？夜色沉沉，独抱一天岑寂。忍记穿针亭榭，金鸭香寒，玉徽尘积。凭新凉半枕，又依稀、行云消息。听窗前、泪雨浪浪，梦里檐前犹滴。

-----------------------------------------------------------------
白鼻騧
唐代：李白

银鞍白鼻騧，绿地障泥锦。
细雨春风花落时，挥鞭直就胡姬饮。

-----------------------------------------------------------------
竹
唐代：李贺

入水文光动，抽空绿影春。
露华生笋径，苔色拂霜根。
织可承香汗，裁堪钓锦鳞。
三梁曾入用，一节奉王孙。

-----------------------------------------------------------------
浣溪沙·半踏长裾宛约行
唐代：孙光宪

半踏长裾宛约行，晚帘疏处见分明，此时堪恨昧平生。
早是销魂残烛影，更愁闻着品弦声，杳无消息若为情。

-----------------------------------------------------------------
于中好·握手西风泪不干
清代：纳兰性德

握手西风泪不干，年来多在别离间。遥知独听灯前雨，转忆同看雪后山。
凭寄语，劝加餐。桂花时节约重还。分明小像沉香缕，一片伤心欲画难。

-----------------------------------------------------------------
江南行
唐代：张潮

茨菰叶烂别西湾，莲子花开犹未还。 
妾梦不离江水上，人传郎在凤凰山。

-----------------------------------------------------------------
菩萨蛮·萧萧几叶风兼雨
清代：纳兰性德

萧萧几叶风兼雨，离人偏识长更苦。欹枕数秋天，蟾蜍下早弦。
夜寒惊被薄，泪与灯花落。无处不伤心，轻尘在玉琴。

-----------------------------------------------------------------
从驾闾山咏马
唐代：上官仪

桂香尘处减，练影月前空。
定惑由关吏，徒嗟塞上翁。

-----------------------------------------------------------------
江城子·晚日金陵岸草平
五代：欧阳炯

晚日金陵岸草平，落霞明，水无情。六代繁华，暗逐逝波声。空有姑苏台上月，如西子镜照江城。

-----------------------------------------------------------------
柳州二月榕叶落尽偶题
唐代：柳宗元

宦情羁思共凄凄，春半如秋意转迷。
山城过雨百花尽，榕叶满庭莺乱啼。

-----------------------------------------------------------------
赏春 / 芳草 / 春游郁然有怀赋
唐代：罗邺

芳草和烟暖更青，闲门要路一时生。 
年年点检人间事，唯有春风不世情。

-----------------------------------------------------------------
大有·九日
宋代：潘希白

戏马台前，采花篱下，问岁华、还是重九。恰归来、南山翠色依旧。帘栊昨夜听风雨，都不似、登临时候。一片宋玉情怀，十分卫郎清瘦。 
红萸佩、空对酒。砧杵动微寒，暗欺罗袖。秋已无多，早是败荷衰柳。强整帽檐欹侧，曾经向、天涯搔首。几回忆，故国莼鲈，霜前雁後。

-----------------------------------------------------------------
吴山青·金璞明
宋代：赵溍

金璞明。玉璞明。小小杯柈翠袖擎。满将春色盛。仙珮鸣。玉珮鸣。雪月花中过洞庭。此时人独清。

-----------------------------------------------------------------
蒹葭
先秦：佚名

蒹葭苍苍，白露为霜。所谓伊人，在水一方。
溯洄从之，道阻且长。溯游从之，宛在水中央。
蒹葭萋萋，白露未晞。所谓伊人，在水之湄。
溯洄从之，道阻且跻。溯游从之，宛在水中坻。
蒹葭采采，白露未已。所谓伊人，在水之涘。
溯洄从之，道阻且右。溯游从之，宛在水中沚。

-----------------------------------------------------------------
高阳台·丰乐楼分韵得如字
宋代：吴文英

修竹凝妆，垂杨驻马，凭阑浅画成图。山色谁题？楼前有雁斜书。东风紧送斜阳下，弄旧寒、晚酒醒馀。自消凝，能几花前，顿老相如。
伤春不在高楼上，在灯前攲枕，雨外熏炉。怕舣游船，临流可奈清臞？飞红若到西湖底，搅翠澜、总是愁鱼。莫重来，吹尽绵，泪满平芜。

-----------------------------------------------------------------
白帝
唐代：杜甫

白帝城中云出门， 白帝城下雨翻盆。
高江急峡雷霆斗， 古木苍藤日月昏。
戎马不如归马逸， 千家今有百家存。
哀哀寡妇诛求尽， 恸哭秋原何处村？

-----------------------------------------------------------------
中秋月·中秋月
明代：徐有贞

中秋月。月到中秋偏皎洁。偏皎洁，知他多少，阴晴圆缺。
阴晴圆缺都休说，且喜人间好时节。好时节，愿得年年，常见中秋月。

-----------------------------------------------------------------
清明
宋代：黄庭坚

佳节清明桃李笑，野田荒冢只生愁。
雷惊天地龙蛇蛰，雨足郊原草木柔。
人乞祭余骄妾妇，士甘焚死不公侯。
贤愚千载知谁是，满眼蓬蒿共一丘。

-----------------------------------------------------------------
蝶恋花·春景
宋代：苏轼

花褪残红青杏小。燕子飞时，绿水人家绕。枝上柳绵吹又少。天涯何处无芳草！
墙里秋千墙外道。墙外行人，墙里佳人笑。笑渐不闻声渐悄。多情却被无情恼。

-----------------------------------------------------------------
侧犯·咏芍药
宋代：姜夔

恨春易去，甚春却向扬州住。微雨，正茧栗梢头弄诗句。红桥二十四，总是行云处。无语，渐半脱宫衣笑相顾。
金壶细叶，千朵围歌舞。谁念我、鬓成丝，来此共尊俎。后日西园，绿阴无数。寂寞刘郎，自修花谱。

-----------------------------------------------------------------
解连环·酬任公用梦窗留别石帚韵
清代：麦孟华

旅怀千结，数征鸿过尽，暮云无极。怪断肠、芳草萋萋，却绿到天涯，酿成春色。尽有轻阴，未应恨、浮云西北。祗鸾钗密约，凤屧旧尘，梦回凄忆。
年华逝波渐掷。叹蓬山路阻，乌盼头白。近夕阳、处处啼鹃，更刬地乱红，暗帘愁碧。怨叶相思，待题付、西流潮汐。怕春波、载愁不去，恁生见得？

-----------------------------------------------------------------
堤上行二首
唐代：刘禹锡

酒旗相望大堤头，堤下连樯堤上楼。
日暮行人争渡急，桨声幽轧满中流。
江南江北望烟波，入夜行人相应歌。
《桃叶》传情《竹枝》怨，水流无限月明多。

-----------------------------------------------------------------
减字木兰花·竞渡
宋代：黄裳

红旗高举，飞出深深杨柳渚。鼓击春雷，直破烟波远远回。
欢声震地，惊退万人争战气。金碧楼西，衔得锦标第一归。

-----------------------------------------------------------------
咏秋江
宋代：林逋

苍茫沙嘴鹭鸶眠，片水无痕浸碧天。
最爱芦花经雨后，一蓬烟火饭鱼船。

-----------------------------------------------------------------
声声慢·秋声
宋代：蒋捷

黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门、不锁更声。故人远，问谁摇玉佩，檐底铃声？
彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声！诉未了，把一半、分与雁声。

-----------------------------------------------------------------
予告归里，画竹别潍县绅士民
清代：郑燮

乌纱掷去不为官，囊橐萧萧两袖寒。
写取一枝清瘦竹，秋风江上作钓竿。

-----------------------------------------------------------------
文章
宋代：陆游

文章本天成，妙手偶得之。
粹然无疵瑕，岂复须人为？
君看古彝器，巧拙两无施。
汉最近先秦，固已殊淳漓。
胡部何为者，豪竹杂哀丝。
后夔不复作，千载谁与期？

-----------------------------------------------------------------
浣溪沙·春情
宋代：苏轼

桃李溪边驻画轮。鹧鸪声里倒清尊。夕阳虽好近黄昏。 
香在衣裳妆在臂，水连芳草月连云。几时归去不销魂。

-----------------------------------------------------------------
送紫岩张先生北伐
宋代：岳飞

号令风霆迅，天声动北陬。
长驱渡河洛，直捣向燕幽。
马蹀阏氏血，旗袅可汗头。
归来报明主，恢复旧神州。

-----------------------------------------------------------------
壬戌清明作
清代：屈大均

朝作轻寒暮作阴，愁中不觉已春深。
落花有泪因风雨，啼鸟无情自古今。
故国江山徒梦寐，中华人物又销沉。
龙蛇四海归无所，寒食年年怆客心。

-----------------------------------------------------------------
三月晦日赠刘评事 / 三月晦日送春
唐代：贾岛

三月正当三十日，风光别我苦吟身。
共君今夜不须睡，未到晓钟犹是春。

-----------------------------------------------------------------
望海潮·自题小影
近代：谭嗣同

曾经沧海，又来沙漠，四千里外关河。骨相空谈，肠轮自转，回头十八年过。春梦醒来么？对春帆细雨，独自吟哦。惟有瓶花，数枝相伴不须多。寒江才脱渔蓑。剩风尘面貌，自看如何？鉴不因人，形还问影，岂缘醉后颜酡？拔剑欲高歌。有几根侠骨，禁得揉搓？忽说此人是我，睁眼细瞧科。

-----------------------------------------------------------------
狱中对月
清代：宋琬

疏星耿耿逼人寒，清漏丁丁画角残。
客泪久从悉外尽，月明犹许醉中看。
栖乌绕树冰霜苦，哀雁横天关塞难。
料得故园今夜梦，随风应已到长安。

-----------------------------------------------------------------
谒金门·花过雨
宋代：李好古

花过雨，又是一番红素。燕子归来愁不语，旧巢无觅处。
谁在玉关劳苦？谁在玉楼歌舞？若使胡尘吹得去，东风侯万户。

-----------------------------------------------------------------
与诸子登岘山
唐代：孟浩然

人事有代谢，往来成古今。江山留胜迹，我辈复登临。
水落鱼梁浅，天寒梦泽深。羊公碑尚在，读罢泪沾襟。(尚在 一作：字在)

-----------------------------------------------------------------
江南柳·隋堤远
宋代：张先

隋堤远，波急路尘轻。今古柳桥多送别，见人分袂亦愁生。何况自关情。 
斜照后，新月上西城。城上楼高重倚望，愿身能似月亭亭，千里伴君行。

-----------------------------------------------------------------
浣溪沙·十里湖光载酒游
清代：纳兰性德

十里湖光载酒游，青帘低映白苹洲。西风听彻采菱讴。
沙岸有时双袖拥，画船何处一竿收。归来无语晚妆楼。

-----------------------------------------------------------------
浪淘沙慢·晓阴重
宋代：周邦彦

晓阴重，霜凋岸草，雾隐城堞。南陌脂车待发，东门帐饮乍阕。正拂面、垂杨堪揽结。掩红泪、玉手亲折。念汉浦、离鸿去何许？经时信音绝。
情切，望中地远天阔。向露冷风清，无人处，耿耿寒漏咽。嗟万事难忘，惟是轻别。翠尊未竭，凭断云、留取西楼残月。
罗带光消纹衾叠，连环解、旧香顿歇。怨歌永、琼壶敲尽缺。恨春去、不与人期，弄夜色、空馀满地梨花雪。

-----------------------------------------------------------------
雨晴
唐代：王驾

雨前初见花间蕊，雨后兼无叶里花。
蛱蝶飞来过墙去，却疑春色在邻家。(版本一) 
雨前初见花间蕊，雨后全无叶底花。
蜂蝶纷纷过墙去，却疑春色在邻家。(版本二)

-----------------------------------------------------------------
守睢阳作
唐代：张巡

接战春来苦，孤城日渐危。
合围侔月晕，分守若鱼丽。
屡厌黄尘起，时将白羽挥。
裹疮犹出阵，饮血更登陴。
忠信应难敌，坚贞谅不移。
无人报天子，心计欲何施。

-----------------------------------------------------------------
绝句·人生无百岁
明代：刘基

人生无百岁，百岁复如何？
古来英雄士，各已归山河。

-----------------------------------------------------------------
玉楼春·今年花事垂垂过
近代：王国维

今年花事垂垂过，明岁花开应更亸。看花终古少年多，只恐少年非属我。
劝君莫厌尊罍大，醉倒且拚花底卧。君看今日树头花，不是去年枝上朵。

-----------------------------------------------------------------
登咸阳县楼望雨
唐代：韦庄

乱云如兽出山前，细雨和风满渭川。 
尽日空濛无所见，雁行斜去字联联。

-----------------------------------------------------------------
出塞二首·其一
唐代：王昌龄

秦时明月汉时关，万里长征人未还。
但使龙城飞将在，不教胡马度阴山。

-----------------------------------------------------------------
满江红·金陵怀古
元代：萨都剌

六代豪华，春去也、更无消息。空怅望，山川形胜，已非畴昔。王谢堂前双燕子，乌衣巷口曾相识。听夜深、寂寞打孤城，春潮急。
思往事，愁如织。怀故国，空陈迹。但荒烟衰草，乱鸦斜日。玉树歌残秋露冷，胭脂井坏寒螀泣。到如今、只有蒋山青，秦淮碧！

-----------------------------------------------------------------
喜迁莺·霞散绮
宋代：夏竦

霞散绮，月沉钩，帘卷未央楼。夜凉河汉截天流，宫阙锁清秋。
瑶阶曙，金盘露，凤髓香和烟雾。三千珠翠拥宸游，水殿按凉州。

-----------------------------------------------------------------
满江红·送李御带珙
宋代：吴潜

红玉阶前，问何事、翩然引去。湖海上、一汀鸥鹭，半帆烟雨。报国无门空自怨，济时有策从谁吐。过垂虹亭下系扁舟，鲈堪煮。 
拚一醉，留君住。歌一曲，送君路。遍江南江北，欲归何处。世事悠悠浑未了，年光冉冉今如许。试举头、一笑问青天，天无语。

-----------------------------------------------------------------
送别
唐代：王维

下马饮君酒，问君何所之？
君言不得意，归卧南山陲。
但去莫复问，白云无尽时。

-----------------------------------------------------------------
鹧鸪天·黄沙道中
宋代：辛弃疾

句里春风正剪裁。溪山一片画图开。轻鸥自趁虚船去，荒犬还迎野妇回。
松共竹，翠成堆。要擎残雪斗疏梅。乱鸦毕竟无才思，时把琼瑶蹴下来。

-----------------------------------------------------------------
蜂
唐代：罗隐

不论平地与山尖，无限风光尽被占。 
采得百花成蜜后，为谁辛苦为谁甜。

-----------------------------------------------------------------
山中
唐代：王勃

长江悲已滞，万里念将归。
况属高风晚，山山黄叶飞。

-----------------------------------------------------------------
粤王台怀古
清代：廖燕

粤峤犹存拜汉台，东南半壁望中开。
命归亭长占王业，人起炎方见霸才。
日月行空从地转，蛟龙入海卷潮回。
山川自古雄图在，槛外时闻绕电雷！

-----------------------------------------------------------------
横塘
宋代：范成大

南浦春来绿一川，石桥朱塔两依然。
年年送客横塘路，细雨垂杨系画船。

-----------------------------------------------------------------
游赤石进帆海
南北朝：谢灵运

首夏犹清和，芳草亦未歇。
水宿淹晨暮，阴霞屡兴没。
周览倦瀛壖，况乃陵穷发。
川后时安流，天吴静不发。
扬帆采石华，挂席拾海月。
溟涨无端倪，虚舟有超越。
仲连轻齐组，子牟眷魏阙。
矜名道不足，适己物可忽。
请附任公言，终然谢天伐。

-----------------------------------------------------------------
望喜驿别嘉陵江水二绝
唐代：李商隐

嘉陵江水此东流，望喜楼中忆阆州。
若到阆中还赴海，阆州应更有高楼。
千里嘉陵江水色，含烟带月碧于蓝。
今朝相送东流后，犹自驱车更向南。

-----------------------------------------------------------------
齐安郡中偶题·其一
唐代：杜牧

两竿落日溪桥上，半缕轻烟柳影中。
多少绿荷相倚恨，一时回首背西风。

-----------------------------------------------------------------
病起荆江亭即事
宋代：黄庭坚

翰墨场中老伏波，菩提坊里病维摩。
近人积水无鸥鹭，时有归牛浮鼻过。
闭门觅句陈无己，对客挥毫秦少游。
正字不知温饱未，西风吹泪古藤州。

-----------------------------------------------------------------
更漏子·柳丝长
唐代：温庭筠

柳丝长，春雨细，花外漏声迢递。惊塞雁，起城乌，画屏金鹧鸪。
香雾薄，透帘幕，惆怅谢家池阁。红烛背，绣帘垂，梦长君不知。

-----------------------------------------------------------------
陪金陵府相中堂夜宴
唐代：韦庄

满耳笙歌满眼花，满楼珠翠胜吴娃。
因知海上神仙窟，只似人间富贵家。
绣户夜攒红烛市，舞衣晴曳碧天霞。
却愁宴罢青娥散，扬子江头月半斜。

-----------------------------------------------------------------
荷叶杯·记得那年花下
唐代：韦庄

记得那年花下，深夜，初识谢娘时。水堂西面画帘垂，携手暗相期。
惆怅晓莺残月，相别，从此隔音尘。如今俱是异乡人，相见更无因。

-----------------------------------------------------------------
夜雨
唐代：白居易

我有所念人，隔在远远乡。
我有所感事，结在深深肠。
乡远去不得，无日不瞻望。
肠深解不得，无夕不思量。
况此残灯夜，独宿在空堂。
秋天殊未晓，风雨正苍苍。
不学头陀法，前心安可忘。

-----------------------------------------------------------------
少年游·润州作
宋代：苏轼

去年相送，余杭门外，飞雪似杨花。今年春尽，杨花似雪，犹不见还家。
对酒卷帘邀明月，风露透窗纱。恰似姮娥怜双燕，分明照、画梁斜。

-----------------------------------------------------------------
李思训画长江绝岛图
宋代：苏轼

山苍苍，水茫茫，大孤小孤江中央。
崖崩路绝猿鸟去，惟有乔木搀天长。
客舟何处来，棹歌中流声抑扬。
沙平风软望不到，孤山久与船低昂。
峨峨两烟鬟，晓镜开新妆。
舟中贾客莫漫狂，小姑前年嫁彭郎。

-----------------------------------------------------------------
题游侠图
清代：郑燮

大雪满天地，胡为仗剑游？
欲谈心里事，同上酒家楼。

-----------------------------------------------------------------
临行与故游夜别
南北朝：何逊

历稔共追随，一旦辞群匹。
复如东注水，未有西归日。
夜雨滴空阶，晓灯暗离室。
相悲各罢酒，何时同促膝？

-----------------------------------------------------------------
醉垂鞭·双蝶绣罗裙
宋代：张先

双蝶绣罗裙。东池宴。初相见。朱粉不深匀。闲花淡淡春。 
细看诸处好。人人道。柳腰身。昨日乱山昏。来时衣上云。

-----------------------------------------------------------------
鹧鸪天·懒向青门学种瓜
宋代：陆游

懒向青门学种瓜，只将渔钓送年华。双双新燕飞春岸，片片轻鸥落晚沙。
歌缥缈，舻呕哑，酒如清露鲊如花。逢人问道归何处，笑指船儿此是家。

-----------------------------------------------------------------
行香子·丹阳寄述古
宋代：苏轼

携手江村。梅雪飘裙。情何限、处处消魂。故人不见，旧曲重闻。向望湖楼，孤山寺，涌金门。 
寻常行处，题诗千首，绣罗衫、与拂红尘。别来相忆，知是何人。有湖中月，江边柳，陇头云。

-----------------------------------------------------------------
落花
宋代：宋祁

坠素翻红各自伤，青楼烟雨忍相忘。
将飞更作回风舞，已落犹成半面妆。
沧海客归珠有泪，章台人去骨遗香。
可能无意传双蝶，尽付芳心与蜜房。

-----------------------------------------------------------------
咏被中绣鞋
唐代：夏侯审

云里蟾钩落凤窝，玉郎沈醉也摩挲。 
陈王当日风流减，只向波间见袜罗。

-----------------------------------------------------------------
冬夜读书示子聿
宋代：陆游

古人学问无遗力，少壮工夫老始成。
纸上得来终觉浅，绝知此事要躬行。

-----------------------------------------------------------------
端午三首
宋代：赵蕃

谩说投诗赠汨罗，身今且乐奈渠何。
尝闻求福木居士，试向艾人成祝呵。
忠言不用竟沉死，留得文章星斗罗。
何意更觞昌歜酒，为君击节一长歌。
年年端午风兼雨，似为屈原陈昔冤。
我欲于谁论许事，舍南舍北鹁鸠喧。

-----------------------------------------------------------------
客从
唐代：杜甫

客从南溟来，遗我泉客珠。
珠中有隐字，欲辨不成书。
缄之箧笥久，以俟公家须。
开视化为血，哀今征敛无！

-----------------------------------------------------------------
重阳席上赋白菊
唐代：白居易

满园花菊郁金黄，中有孤丛色似霜。 
还似今朝歌酒席，白头翁入少年场。

-----------------------------------------------------------------
秋雨夜眠
唐代：白居易

凉冷三秋夜，安闲一老翁。
卧迟灯灭后，睡美雨声中。
灰宿温瓶火，香添暖被笼。
晓晴寒未起，霜叶满阶红。

-----------------------------------------------------------------
题花山寺壁
宋代：苏舜钦

寺里山因花得名，繁英不见草纵横。
栽培剪伐须勤力，花易凋零草易生。

-----------------------------------------------------------------
寒食
唐代：韩翃

春城无处不飞花，寒食东风御柳斜。 
日暮汉宫传蜡烛，轻烟散入五侯家。

-----------------------------------------------------------------
采莲子·菡萏香莲十顷陂
唐代：皇甫松

菡萏香连十顷陂，小姑贪戏采莲迟。 
晚来弄水船头湿，更脱红裙裹鸭儿。

-----------------------------------------------------------------
奉寄韦太守陟
唐代：王维

荒城自萧索，万里山河空。
天高秋日迥，嘹唳闻归鸿。
寒塘映衰草，高馆落疏桐。
临此岁方晏，顾景咏悲翁。
故人不可见，寂寞平陵东。

-----------------------------------------------------------------
代别情人
唐代：李白

清水本不动，桃花发岸傍。
桃花弄水色，波荡摇春光。
我悦子容艳，子倾我文章。
风吹绿琴去，曲度紫鸳鸯。
昔作一水鱼，今成两枝鸟。
哀哀长鸡鸣，夜夜达五晓。
起折相思树，归赠知寸心。
覆水不可收，行云难重寻。
天涯有度鸟，莫绝瑶华音。

-----------------------------------------------------------------
昌谷读书示巴童
唐代：李贺

虫响灯光薄，宵寒药气浓。
君怜垂翅客，辛苦尚相从。

-----------------------------------------------------------------
敕勒歌
南北朝：乐府诗集

敕勒川，阴山下。天似穹庐，笼盖四野。
天苍苍，野茫茫。风吹草低见牛羊。

-----------------------------------------------------------------
鹧鸪天·鹅湖寺道中
宋代：辛弃疾

一榻清风殿影凉，涓涓流水响回廊。千章云木钩辀叫，十里溪风稏香。
冲急雨，趁斜阳，山园细路转微茫。倦途却被行人笑：只为林泉有底忙！

-----------------------------------------------------------------
浣溪沙·香靥凝羞一笑开
宋代：秦观

香靥凝羞一笑开，柳腰如醉暖相挨，日长春困下楼台。
照水有情聊整鬓，倚栏无绪更兜鞋，眼边牵系懒归来。

-----------------------------------------------------------------
下终南山过斛斯山人宿置酒
唐代：李白

暮从碧山下，山月随人归。
却顾所来径，苍苍横翠微。
相携及田家，童稚开荆扉。
绿竹入幽径，青萝拂行衣。
欢言得所憩，美酒聊共挥。
长歌吟松风，曲尽河星稀。
我醉君复乐，陶然共忘机。

-----------------------------------------------------------------
听安万善吹觱篥歌
唐代：李颀

南山截竹为觱篥，此乐本自龟兹出。
流传汉地曲转奇，凉州胡人为我吹。
傍邻闻者多叹息，远客思乡皆泪垂。
世人解听不解赏，长飙风中自来往。
枯桑老柏寒飕飗，九雏鸣凤乱啾啾。
龙吟虎啸一时发，万籁百泉相与秋。
忽然更作渔阳掺，黄云萧条白日暗。
变调如闻杨柳春，上林繁花照眼新。
岁夜高堂列明烛，美酒一杯声一曲。

-----------------------------------------------------------------
北门
先秦：佚名

出自北门，忧心殷殷。终窭且贫，莫知我艰。已焉哉！天实为之，谓之何哉！
王事适我，政事一埤益我。我入自外，室人交徧谪我。已焉哉！天实为之，谓之何哉！
王事敦我，政事一埤遗我。我入自外，室人交徧摧我。已焉哉！天实为之，谓之何哉！

-----------------------------------------------------------------
西塞山怀古
唐代：刘禹锡

王濬楼船下益州，金陵王气黯然收。
千寻铁锁沉江底，一片降幡出石头。
人世几回伤往事，山形依旧枕寒流。
今逢四海为家日，故垒萧萧芦荻秋。

-----------------------------------------------------------------
麦秀歌
先秦：佚名

麦秀渐渐兮，禾黍油油。
彼狡童兮，不与我好兮。

-----------------------------------------------------------------
村晚
宋代：雷震

草满池塘水满陂，山衔落日浸寒漪。
牧童归去横牛背，短笛无腔信口吹。

-----------------------------------------------------------------
望江怨·东风急
唐代：牛峤

东风急，惜别花时手频执，罗帏愁独入。马嘶残雨春芜湿。 
倚门立，寄语薄情郎，粉香和泪泣。

-----------------------------------------------------------------
生查子·富阳道中
宋代：毛滂

春晚出小城，落日行江岸。人不共潮来，香亦临风散。
花谢小妆残，莺困清歌断。行雨梦魂消，飞絮心情乱。

-----------------------------------------------------------------
清平乐·烟深水阔
唐代：李白

烟深水阔，音信无由达。唯有碧天云外月，偏照悬悬离别。
尽日感事伤怀，愁眉似锁难开。夜夜长留半被，待君魂梦归来。

-----------------------------------------------------------------
吴门道中二首
宋代：孙觌

数间茅屋水边村，杨柳依依绿映门。
渡口唤船人独立，一蓑烟雨湿黄昏。
一点炊烟竹里村，人家深闭雨中门。
数声好鸟不知处，千丈藤罗古木昏。

-----------------------------------------------------------------
秋风引
唐代：刘禹锡

何处秋风至？萧萧送雁群。
朝来入庭树，孤客最先闻。

-----------------------------------------------------------------
摊破浣溪沙·病起萧萧两鬓华
宋代：李清照

病起萧萧两鬓华，卧看残月上窗纱。豆蔻连梢煎熟水，莫分茶。
枕上诗书闲处好，门前风景雨来佳。终日向人多酝藉，木犀花。

-----------------------------------------------------------------
重别薛华
唐代：王勃

明月沉珠浦，秋风濯锦川。
楼台临绝岸，洲渚亘长天。
旅泊成千里，栖遑共百年。
穷途唯有泪，还望独潸然。

-----------------------------------------------------------------
秦筝歌送外甥萧正归京
唐代：岑参

汝不闻秦筝声最苦，五色缠弦十三柱。
怨调慢声如欲语，一曲未终日移午。
红亭水木不知暑，忽弹黄钟和白纻。
清风飒来云不去，闻之酒醒泪如雨。
汝归秦兮弹秦声，秦声悲兮聊送汝。

-----------------------------------------------------------------
菩萨蛮·牡丹花谢莺声歇
唐代：温庭筠

牡丹花谢莺声歇，绿杨满院中庭月。相忆梦难成，背窗灯半明。
翠钿金压脸，寂寞香闺掩。人远泪阑干，燕飞春又残。

-----------------------------------------------------------------
定风波·两两轻红半晕腮
宋代：苏轼

十月九日，孟亨之置酒秋香亭。有双拒霜，独向君猷而开，坐客喜笑，以为非使君莫可当此花，故作是篇。
两两轻红半晕腮，依依独为使君回。若道使君无此意，何为，双花不向别人开。
但看低昂烟雨里，不已。劝君休诉十分杯。更问尊前狂副使。来岁。花开时节与谁来。

-----------------------------------------------------------------
南乡子·席上劝李公择酒
宋代：苏轼

不到谢公台。明月清风好在哉。旧日髯孙何处去，重来。短李风流更上才。
秋色渐摧颓。满院黄英映酒杯。看取桃花春二月，争开。尽是刘郎去后栽。

-----------------------------------------------------------------
寒夜
宋代：杜耒

寒夜客来茶当酒，竹炉汤沸火初红。
寻常一样窗前月，才有梅花便不同。

-----------------------------------------------------------------
喜韩少府见访
唐代：胡令能

忽闻梅福来相访，笑着荷衣出草堂。
儿童不惯见车马，走入芦花深处藏。

-----------------------------------------------------------------
送客之江西
唐代：郑锡

乘轺奉紫泥，泽国渺天涯。
九派春潮满，孤帆暮雨低。
草深莺断续，花落水东西。
更有高堂处，知君路不迷。

-----------------------------------------------------------------
蝶恋花
宋代：欧阳修

翠苑红芳晴满目。绮席流莺，上下长相逐。紫陌闲随金坜辘。马蹄踏遍春郊绿。
一觉年华春梦促。往事悠悠，百种寻思足。烟雨满楼山断续。人闲倚遍阑干曲。

-----------------------------------------------------------------
听嘉陵江水声寄深上人
唐代：韦应物

凿崖泄奔湍，古称神禹迹。
夜喧山门店，独宿不安席。
水性自云静，石中本无声；
如何两相激，雷转空山惊？
贻之道门归，了此物我情。

-----------------------------------------------------------------
与顾章书
南北朝：吴均

　　仆去月谢病，还觅薜萝。梅溪之西，有石门山者，森壁争霞，孤峰限日；幽岫含云，深溪蓄翠；蝉吟鹤唳，水响猿啼，英英相杂，绵绵成韵。既素重幽居，遂葺宇其上。幸富菊花，偏饶竹实。山谷所资，于斯已办。仁智之乐，岂徒语哉！

-----------------------------------------------------------------
红梅
宋代：王十朋

桃李莫相妒，夭姿元不同。
犹余雪霜态，未肯十分红。

-----------------------------------------------------------------
跂乌词
唐代：柳宗元

城上日出群乌飞，鸦鸦争赴朝阳枝。
刷毛伸羽和且乐，尔独落魄今为何？
无乃慕高近白日，三足妒尔令尔疾？
无乃饥啼走路旁，贪鲜攫肉人所伤？
翘肖独足下丛薄，口衔低枝始能越。
还顾泥涂备蝼蚁，仰看栋梁防燕雀。
左右六翮利如刀，踊身失势不得高。
支离无趾犹自免，努力低飞逃后患。

-----------------------------------------------------------------
满江红·丁未九月南渡泊舟仪真江口作
宋代：赵鼎

惨结秋阴，西风送、霏霏雨湿。凄望眼、征鸿几字，暮投沙碛。试问乡关何处是，水云浩荡迷南北。但一抹、寒青有无中，遥山色。 
天涯路，江上客。肠欲断，头应白。空搔首兴叹，暮年离拆。须信道消忧除是酒，奈酒行有尽情无极。便挽取、长江入尊罍，浇胸臆。

-----------------------------------------------------------------
玉楼春·和吴见山韵
宋代：吴文英

阑干独倚天涯客。心影暗凋风叶寂。千山秋入雨中青，一雁暮随云去急。
霜花强弄春颜色。相吊年光浇大白。海烟沈处倒残霞，一杼鲛绡和泪织。

-----------------------------------------------------------------
于阗采花
唐代：李白

于阗采花人，自言花相似。
明妃一朝西入胡，胡中美女多羞死。
乃知汉地多名姝，胡中无花可方比。
丹青能令丑者妍，无盐翻在深宫里。
自古妒蛾眉，胡沙埋皓齿。

-----------------------------------------------------------------
秋雨夜眠
唐代：白居易

凉冷三秋夜，安闲一老翁。
卧迟灯灭后，睡美雨声中。
灰宿温瓶火，香添暖被笼。
晓晴寒未起，霜叶满阶红。

-----------------------------------------------------------------
水调歌头·我志在寥阔
宋代：辛弃疾

赵昌父七月望日用东坡韵叙太白、东坡事见寄，过相褒借，且有秋水之约。八月十四日，余卧病博山寺中，因用韵为谢，兼寄吴子似。
我志在寥阔，畴昔梦登天。摩娑素月，人世俯仰已千年。有客骖鸾并凤，云遇青山赤壁，相约上高寒。酌酒援北斗，我亦虱其间。
少歌曰：“神甚放，形如眠。鸿鹄一再高举，天地睹方圆。”欲重歌兮梦觉，推枕惘然独念，人事底亏全？有美人可语，秋水隔婵娟。

-----------------------------------------------------------------
壬辰寒食
宋代：王安石

客思似杨柳，春风千万条。
更倾寒食泪，欲涨冶城潮。
巾发雪争出，镜颜朱早凋。
未知轩冕乐，但欲老渔樵。

-----------------------------------------------------------------
清明
宋代：黄庭坚

佳节清明桃李笑，野田荒冢只生愁。
雷惊天地龙蛇蛰，雨足郊原草木柔。
人乞祭余骄妾妇，士甘焚死不公侯。
贤愚千载知谁是，满眼蓬蒿共一丘。

-----------------------------------------------------------------
瑞鹤仙·赋梅
宋代：辛弃疾

雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱。更重重、龙绡衬著。倚东风，一笑嫣然，转盼万花羞落。 
寂寞。家山何在，雪后园林，水边楼阁。瑶池旧约。鳞鸿更仗谁托。粉蝶儿只解，寻桃觅柳，开遍南枝未觉。但伤心，冷落黄昏，数声画角。

-----------------------------------------------------------------
好事近·摇首出红尘
宋代：朱敦儒

摇首出红尘，醒醉更无时节。活计绿蓑青笠，惯披霜冲雪。 
晚来风定钓丝闲，上下是新月。千里水天一色，看孤鸿明灭。

-----------------------------------------------------------------
献仙音·吊雪香亭梅
宋代：周密

松雪飘寒，岭云吹冻，红破数椒春浅。衬舞台荒，浣妆池冷，凄凉市朝轻换。叹花与人凋谢，依依岁华晚。
共凄黯。问东风、几番吹梦，应惯识、当年翠屏金辇。一片古今愁，但废绿、平烟空远。无语销魂，对斜阳、衰草泪满。又西泠残笛，低送数声春怨。

-----------------------------------------------------------------
发潭州
唐代：杜甫

夜醉长沙酒，晓行湘水春。
岸花飞送客，樯燕语留人。
贾傅才未有，褚公书绝伦。
高名前后事，回首一伤神。

-----------------------------------------------------------------
咏华山
宋代：寇准

只有天在上，更无山与齐。
举头红日近，回首白云低。

-----------------------------------------------------------------
从岐王过杨氏别业应教
唐代：王维

杨子谈经所，淮王载酒过。
兴阑啼鸟换，坐久落花多。
径转回银烛，林开散玉珂。
严城时未启，前路拥笙歌。

-----------------------------------------------------------------
淡黄柳·空城晓角
宋代：姜夔

客居合肥南城赤阑桥之西，巷陌凄凉，与江左异。唯柳色夹道，依依可怜。因度此阕，以纾客怀。
空城晓角，吹入垂杨陌。马上单衣寒恻恻。看尽鹅黄嫩绿，都是江南旧相识。
正岑寂，明朝又寒食。强携酒、小桥宅。怕梨花落尽成秋色。燕燕飞来，问春何在？唯有池塘自碧。

-----------------------------------------------------------------
小儿不畏虎
宋代：苏轼

　　有妇人昼日置小儿沙上而浣衣于水者。虎自山上驰来，妇人仓皇沉水避之。二小儿戏沙上自若。虎熟视久之，至以首抵触，庶几其一就惧；而儿痴，竟不知。虎亦寻卒去。噫，虎之食人，先被之以威，而不惧之人，威亦无所施欤！

-----------------------------------------------------------------
端午日礼部宿斋有衣服彩结之贶以诗还答
唐代：权德舆

良辰当五日，偕老祝千年。彩缕同心丽，轻裾映体鲜。 
寂寥斋画省，款曲擘香笺。更想传觞处，孙孩遍目前。

-----------------------------------------------------------------
周颂·潜
先秦：佚名

猗与漆沮，潜有多鱼。有鳣有鲔，鲦鲿鰋鲤。以享以祀，以介景福。

-----------------------------------------------------------------
清明日宴梅道士房
唐代：孟浩然

林卧愁春尽，开轩览物华。
忽逢青鸟使，邀入赤松家。
金灶初开火，仙桃正发花。
童颜若可驻，何惜醉流霞。

-----------------------------------------------------------------
国风·邶风·新台
先秦：佚名

新台有泚，河水弥弥。燕婉之求，蘧篨不鲜。
新台有洒，河水浼浼。燕婉之求，蘧篨不殄。
鱼网之设，鸿则离之。燕婉之求，得此戚施。

-----------------------------------------------------------------
西过渭州见渭水思秦川
唐代：岑参

渭水东流去，何时到雍州？
凭添两行泪，寄向故园流。

-----------------------------------------------------------------
宫词
唐代：薛逢

十二楼中尽晓妆，望仙楼上望君王。
锁衔金兽连环冷，水滴铜龙昼漏长。
云髻罢梳还对镜，罗衣欲换更添香。
遥窥正殿帘开处，袍袴宫人扫御床。

-----------------------------------------------------------------
咏利城山居
魏晋：支遁

五岳盘神基，四渎涌荡津。
动求目方智，默守标静仁。
苟不宴出处，托好有常因。
寻元存终古，洞往想逸民。
玉洁箕岩下，金声濑沂滨。
卷华藏纷雾，振褐拂埃尘。
迹从尺蠖曲，道与腾龙伸。
峻无单豹伐，分非首阳真。
长啸归林岭，潇洒任陶钧。

-----------------------------------------------------------------
秋夕
唐代：杜牧

银烛秋光冷画屏，轻罗小扇扑流萤。
天阶夜色凉如水，卧看牵牛织女星。
(天阶 一作：天街；卧看 一作：坐看)

-----------------------------------------------------------------
成都曲
唐代：张籍

锦江近西烟水绿，新雨山头荔枝熟。
万里桥边多酒家，游人爱向谁家宿。

-----------------------------------------------------------------
点绛唇·闲倚胡床
宋代：苏轼

闲倚胡床，庾公楼外峰千朵。与谁同坐。明月清风我。 
别乘一来，有唱应须和。还知么。自从添个。风月平分破。

-----------------------------------------------------------------
谷口书斋寄杨补阙
唐代：钱起

泉壑带茅茨，云霞生薜帷。
竹怜新雨后，山爱夕阳时。
闲鹭栖常早，秋花落更迟。
家僮扫萝径，昨与故人期。

-----------------------------------------------------------------
沁园春·长沙
现代：毛泽东

独立寒秋，湘江北去，橘子洲头。
看万山红遍，层林尽染；漫江碧透，百舸争流。
鹰击长空，鱼翔浅底，万类霜天竞自由。
怅寥廓，问苍茫大地，谁主沉浮？
携来百侣曾游，忆往昔峥嵘岁月稠。
恰同学少年，风华正茂；书生意气，挥斥方遒。
指点江山，激扬文字，粪土当年万户侯。 
曾记否，到中流击水，浪遏飞舟？

-----------------------------------------------------------------
浪淘沙·白浪茫茫与海连
唐代：白居易

白浪茫茫与海连，平沙浩浩四无边。
暮去朝来淘不住，遂令东海变桑田。

-----------------------------------------------------------------
端午即事
宋代：文天祥

五月五日午，赠我一枝艾。 故人不可见，新知万里外。
丹心照夙昔，鬓发日已改。 我欲从灵均，三湘隔辽海。

-----------------------------------------------------------------
同崔邠登鹳雀楼
唐代：李益

鹳雀楼西百尺樯，汀洲云树共茫茫，
汉家箫鼓空流水，魏国山河半夕阳。
事去千年犹恨速，愁来一日即为长。
风烟并起思归望，远目非春亦自伤。

-----------------------------------------------------------------
金缕衣
唐代：佚名

劝君莫惜金缕衣，劝君惜取少年时。(惜取 一作：须取)
花开堪折直须折，莫待无花空折枝。(花开 一作：有花)

-----------------------------------------------------------------
水龙吟·小楼连苑横空
宋代：秦观

小楼连苑横空，下窥绣毂雕鞍骤。朱帘半卷，单衣初试，清明时候。破暖轻风，弄晴微雨，欲无还有。卖花声过尽，斜阳院落；红成阵，飞鸳甃。
玉佩丁东别后。怅佳期、参差难又。名韁利锁，天还知道，和天也瘦。花下重门，柳边深巷，不堪回首。念多情、但有当时皓月，向人依旧。

-----------------------------------------------------------------
西江月·断送一生惟有
宋代：黄庭坚

老夫既戒酒不饮，遇宴集，独醒其旁。坐客欲得小词，援笔为赋。
断送一生惟有，破除万事无过。远山横黛蘸秋波，不饮旁人笑我。
花病等闲瘦弱，春愁无处遮拦。杯行到手莫留残，不道月斜人散。

-----------------------------------------------------------------
酹江月·和友驿中言别
宋代：文天祥

乾坤能大，算蛟龙元不是池中物。风雨牢愁无著处，那更寒蛩四壁。横槊题诗，登楼作赋，万事空中雪。江流如此，方来还有英杰。(寒蛩 一作：寒虫)
堪笑一叶漂零，重来淮水，正凉风新发。镜里朱颜都变尽，只有丹心难灭。去去龙沙，江山回首，一线青如发。故人应念，杜鹃枝上残月。

-----------------------------------------------------------------
咏怀八十二首·其七十九
魏晋：阮籍

林中有奇鸟，自言是凤凰。
清朝饮醴泉，日夕栖山冈。
高鸣彻九州，延颈望八荒。
适逢商风起，羽翼自摧藏。
一去昆仑西，何时复回翔。
但恨处非位，怆悢使心伤。

-----------------------------------------------------------------
答友人赠乌纱帽
唐代：李白

领得乌纱帽，全胜白接蓠。
山人不照镜，稚子道相宜。

-----------------------------------------------------------------
夜游宫·竹窗听雨
宋代：吴文英

竹窗听雨，坐久隐几就睡，既觉，见水仙娟娟于灯影中
窗外捎溪雨响。映窗里、嚼花灯冷。浑似萧湘系孤艇。见幽仙，步凌波，月边影。
香苦欺寒劲。牵梦绕、沧涛千顷。梦觉新愁旧风景。绀云欹，玉搔斜，酒初醒。 

-----------------------------------------------------------------
有杕之杜
先秦：佚名

有杕之杜，生于道左。彼君子兮，噬肯适我？中心好之，曷饮食之？
有杕之杜，生于道周。彼君子兮，噬肯来游？中心好之，曷饮食之？

-----------------------------------------------------------------
小重山·春到长门春草青
宋代：李清照

春到长门春草青，江梅些子破，未开匀。
碧云笼碾玉成尘，留晓梦，惊破一瓯春。
花影压重门，疏帘铺淡月，好黄昏。
二年三度负东君，归来也，著意过今春。

-----------------------------------------------------------------
赠阙下裴舍人
唐代：钱起

二月黄莺飞上林，春城紫禁晓阴阴。
长乐钟声花外尽，龙池柳色雨中深。
阳和不散穷途恨，霄汉长怀捧日心。
献赋十年犹未遇，羞将白发对华簪。

-----------------------------------------------------------------
宿巫山下
唐代：李白

昨夜巫山下，猿声梦里长。
桃花飞绿水，三月下瞿塘。
雨色风吹去，南行拂楚王。
高丘怀宋玉，访古一沾裳。

-----------------------------------------------------------------
戏题阶前芍药
唐代：柳宗元

凡卉与时谢，妍华丽兹晨。
欹红醉浓露，窈窕留馀春。
孤赏白日暮，暄风动摇频。
夜窗蔼芳气，幽卧知相亲。
愿致溱洧赠，悠悠南国人。

-----------------------------------------------------------------
杜处士好书画
宋代：苏轼

　　蜀中有杜处士 ，好书画，所宝以百数。有戴嵩《牛》一轴，尤所爱，锦囊玉轴，常以自随.。一日曝书画，而一牧童见之,拊掌见笑，曰：“此画斗牛也，牛斗力在角，尾搐入两股间。今乃掉尾而斗，谬矣！” 处士笑而然之。
　　古语云：“耕当问奴，织当问婢。”不可改也。

-----------------------------------------------------------------
浣溪沙·莫许杯深琥珀浓
宋代：李清照

莫许杯深琥珀浓，未成沉醉意先融。疏钟已应晚来风。
瑞脑香消魂梦断，辟寒金小髻鬟松。醒时空对烛花红。

-----------------------------------------------------------------
瞻彼洛矣
先秦：佚名

瞻彼洛矣，维水泱泱。君子至止，福禄如茨。韎韐有奭，以作六师。
瞻彼洛矣，维水泱泱。君子至止，鞸琫有珌。君子万年，保其家室。
瞻彼洛矣，维水泱泱。君子至止，福禄既同。君子万年，保其家邦。

-----------------------------------------------------------------
拜新月
唐代：李端

开帘见新月，便即下阶拜。
细语人不闻，北风吹裙带。

-----------------------------------------------------------------
减字木兰花·偶检丛纸中
清代：龚自珍

偶检丛纸中，得花瓣一包，纸背细书辛幼安“更能消几番风雨”一阕，乃是京师悯忠寺海棠花，戊辰暮春所戏为也，泫然得句。
人天无据，被侬留得香魂住。如梦如烟，枝上花开又十年！
十年千里，风痕雨点斓斑里。莫怪怜他，身世依然是落花。

-----------------------------------------------------------------
咏燕 / 归燕诗
唐代：张九龄

海燕虽微渺，乘春亦暂来。
岂知泥滓贱，只见玉堂开。
绣户时双入，华堂日几回。
无心与物竞，鹰隼莫相猜。

-----------------------------------------------------------------
周颂·有瞽
先秦：佚名

有瞽有瞽，在周之庭。设业设虡，崇牙树羽。应田县鼓，鞉磬柷圉。既备乃奏，箫管备举。喤々厥声，肃雍和鸣，先祖是听。我客戾止，永观厥成。

-----------------------------------------------------------------
六月二十日夜渡海
宋代：苏轼

参横斗转欲三更，苦雨终风也解晴。
云散月明谁点缀？天容海色本澄清。
空余鲁叟乘桴意，粗识轩辕奏乐声。
九死南荒吾不恨，兹游奇绝冠平生。

-----------------------------------------------------------------
山有枢
先秦：佚名

山有枢，隰有榆。子有衣裳，弗曳弗娄。子有车马，弗驰弗驱。宛其死矣，他人是愉。
山有栲，隰有杻。子有廷内，弗洒弗扫。子有钟鼓，弗鼓弗考。宛其死矣，他人是保。
山有漆，隰有栗。子有酒食，何不日鼓瑟？且以喜乐，且以永日。宛其死矣，他人入室。

-----------------------------------------------------------------
怀渑池寄子瞻兄
宋代：苏辙

相携话别郑原上，共道长途怕雪泥。
归骑还寻大梁陌，行人已度古崤西。
曾为县吏民知否？旧宿僧房壁共题。
遥想独游佳味少，无方骓马但鸣嘶。

-----------------------------------------------------------------
虞美人·黄昏又听城头角
清代：纳兰性德

 黄昏又听城头角，病起心情恶。药炉初沸短檠青，无那残香半缕恼多情。
多情自古原多病，清镜怜清影。一声弹指泪如丝，央及东风休遣玉人知。

-----------------------------------------------------------------
蝶恋花·暖雨晴风初破冻
宋代：李清照

暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。
乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。

-----------------------------------------------------------------
清明日狸渡道中
宋代：范成大

洒洒沾巾雨，披披侧帽风。花燃山色里，柳卧水声中。
石马立当道，纸鸢鸣半空。墦间人散後，乌鸟正西东。

-----------------------------------------------------------------
如梦令·点滴空阶疏雨
清代：王国维

点滴空阶疏雨。迢递严城更鼓。睡浅梦初成，又被东风吹去。无据。无据。斜汉垂垂欲曙。

-----------------------------------------------------------------
御街行·别东山
宋代：贺铸

松门石路秋风扫。似不许、飞尘到。双携纤手别烟萝，红粉清泉相照。几声歌管，正须陶写，翻作伤心调。 
岩阴暝色归云悄。恨易失、千金笑。更逢何物可忘忧，为谢江南芳草。断桥孤驿，冷云黄叶，相见长安道。

-----------------------------------------------------------------
书河上亭壁
宋代：寇准

岸阔樯稀波渺茫，独凭危槛思何长。
萧萧远树疏林外，一半秋山带夕阳。

-----------------------------------------------------------------
南池
宋代：陶弼

五月红莲繁盛时，隼旆同赏郡南池。
额名旧载零陵志，碑字新镌子厚诗。
采药衔杯愁满满，折花行令笑迟迟。
明年岁熟歌声稳，伴醉清香宛是谁？

-----------------------------------------------------------------
渭阳
先秦：佚名

我送舅氏，曰至渭阳。何以赠之？路车乘黄。
我送舅氏，悠悠我思。何以赠之？琼瑰玉佩。

-----------------------------------------------------------------
江夏别宋之悌
唐代：李白

楚水清若空，遥将碧海通。
人分千里外，兴在一杯中。
谷鸟吟晴日，江猿啸晚风。
平生不下泪，于此泣无穷。

-----------------------------------------------------------------
临皋闲题
宋代：苏轼

　　临皋亭下八十数步，便是大江，其半是峨眉雪水，吾饮食沐浴皆取焉，何必归乡哉！江山风月，本无常主，闲者便是主人。闻范子丰新第园池，与此孰胜？所不如者，上无两税及助役钱耳。

-----------------------------------------------------------------
东山吟
唐代：李白

携妓东土山，怅然悲谢安。
我妓今朝如花月，他妓古坟荒草寒。
白鸡梦后三百岁，洒酒浇君同所欢。
酣来自作青海舞，秋风吹落紫绮冠。
彼亦一时，此亦一时，浩浩洪流之咏何必奇？

-----------------------------------------------------------------
别储邕之剡中
唐代：李白

借问剡中道，东南指越乡。
舟从广陵去，水入会稽长。
竹色溪下绿，荷花镜里香。
辞君向天姥，拂石卧秋霜。

-----------------------------------------------------------------
江南
两汉：佚名

江南可采莲，莲叶何田田，鱼戏莲叶间。
鱼戏莲叶东，鱼戏莲叶西，鱼戏莲叶南，鱼戏莲叶北。

-----------------------------------------------------------------
赏春 / 芳草 / 春游郁然有怀赋
唐代：罗邺

芳草和烟暖更青，闲门要路一时生。 
年年点检人间事，唯有春风不世情。

-----------------------------------------------------------------
鹊踏枝·谁道闲情抛掷久
五代：冯延巳

谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。(敢辞 一作：不辞)
河畔青芜堤上柳，为问新愁，何事年年有？独立小桥风满袖，平林新月人归后。

-----------------------------------------------------------------
满宫花·花正芳
唐代：张泌

花正芳，楼似绮，寂寞上阳宫里。钿笼金锁睡鸳鸯，帘冷露华珠翠。
娇艳轻盈香雪腻，细雨黄莺双起。东风惆怅欲清明，公子桥边沉醉。

-----------------------------------------------------------------
赏海棠花妖诗
清代：高鹗

海棠何事忽摧隤？今日繁花为底开？
应是北堂增寿考，一阳旋复占先梅。

-----------------------------------------------------------------
千里思
唐代：李白

李陵没胡沙，苏武还汉家。
迢迢五原关，朔雪乱边花。
一去隔绝国，思归但长嗟。
鸿雁向西北，因书报天涯。

-----------------------------------------------------------------
劝酒
唐代：于武陵

劝君金屈卮，满酌不须辞。
花发多风雨，人生足别离。

-----------------------------------------------------------------
好事近·夕景
宋代：廖世美

落日水熔金，天淡暮烟凝碧。楼上谁家红袖，靠阑干无力。鸳鸯相对浴红衣。短棹弄长笛。惊起一双飞去，听波声拍拍。

-----------------------------------------------------------------
巴陵赠贾舍人
唐代：李白

贾生西望忆京华，湘浦南迁莫怨嗟。 
圣主恩深汉文帝，怜君不遣到长沙。 

-----------------------------------------------------------------
一落索·眉共春山争秀
宋代：周邦彦

眉共春山争秀。可怜长皱。莫将清泪湿花枝，恐花也、如人瘦。
清润玉箫闲久。知音稀有，欲知日日倚阑愁，但问取、亭前柳。

-----------------------------------------------------------------
和董传留别
宋代：苏轼

粗缯大布裹生涯，腹有诗书气自华。
厌伴老儒烹瓠叶，强随举子踏槐花。
囊空不办寻春马，眼乱行看择婿车。
得意犹堪夸世俗，诏黄新湿字如鸦。

-----------------------------------------------------------------
念奴娇·洞庭春晚
宋代：辛弃疾

洞庭春晚，旧传恐是，人间尤物。收拾瑶池倾国艳，来向朱栏一壁。透户龙香，隔帘莺语，料得肌如雪。月妖真态，是谁教避人杰。
酒罢归对寒窗，相留昨夜，应是梅花发。赋了高唐犹想像，不管孤灯明灭。半面难期，多情易感，愁点星星发。绕梁声在，为伊忘味三月。

-----------------------------------------------------------------
临江仙·金锁重门荒苑静
五代：鹿虔扆

金锁重门荒苑静，绮窗愁对秋空。翠华一去寂无踪。玉楼歌吹，声断已随风。
烟月不知人事改，夜阑还照深宫。藕花相向野塘中，暗伤亡国，清露泣香红。

-----------------------------------------------------------------
六州歌头·寄稼轩承旨
宋代：刘过

寄辛承旨。时承旨招，不赴。
斗酒彘肩，风雨渡江，岂不快哉！被香山居士，约林和靖，与坡仙老，驾勒吾回。坡谓西湖，正如西子，浓抹淡妆临镜台。二公者，皆掉头不顾，只管衔杯。 
白云天竺去来，图画里、峥嵘楼观开。爱东西双涧，纵横水绕；两峰南北，高下云堆。逋曰不然，暗香浮动，争似孤山先探梅。须晴去，访稼轩未晚，且此徘徊。 

-----------------------------------------------------------------
感皇恩·一个小园儿
宋代：朱敦儒

一个小园儿，两三亩地。花竹随宜旋装缀。槿篱茅舍，便有山家风味。等闲池上饮，林间醉。
都为自家，胸中无事。风景争来趁游戏。称心如意，剩活人间几岁。洞天谁道在、尘寰外。

-----------------------------------------------------------------
代秋情
唐代：李白

几日相别离，门前生穞葵。
寒蝉聒梧桐，日夕长鸣悲。
白露湿萤火，清霜凌兔丝。
空掩紫罗袂，长啼无尽时。

-----------------------------------------------------------------
箜篌谣
唐代：李白

攀天莫登龙，走山莫骑虎。
贵贱结交心不移，唯有严陵及光武。
周公称大圣，管蔡宁相容。
汉谣一斗粟，不与淮南舂。
兄弟尚路人，吾心安所从。
他人方寸间，山海几千重。
轻言托朋友，对面九疑峰。
开花必早落，桃李不如松。
管鲍久已死，何人继其踪。

-----------------------------------------------------------------
侍宴咏石榴
唐代：孔绍安

可惜庭中树，移根逐汉臣。
只为来时晚，花开不及春。

-----------------------------------------------------------------
蕃女怨·碛南沙上惊雁起
唐代：温庭筠

碛南沙上惊雁起，飞雪千里。玉连环，金镞箭，年年征战。画楼离恨锦屏空，杏花红。

-----------------------------------------------------------------
与史郎中钦听黄鹤楼上吹笛 / 题北榭碑
唐代：李白

一为迁客去长沙，西望长安不见家。 
黄鹤楼中吹玉笛，江城五月落梅花。

-----------------------------------------------------------------
南歌子·见说东园好
宋代：苏轼

见说东园好，能消北客愁。虽非吾土且登楼，行尽江南南岸，此淹留。
短日明枫缬，清霜暗菊球。流年回首付东流，凭仗挽回潘鬓，莫教秋。

-----------------------------------------------------------------
九日登望仙台呈刘明府容
唐代：崔曙

汉文皇帝有高台，此日登临曙色开。
三晋云山皆北向，二陵风雨自东来。
关门令尹谁能识，河上仙翁去不回。
且欲近寻彭泽宰，陶然共醉菊花杯。

-----------------------------------------------------------------
行香子·秋与
宋代：苏轼

昨夜霜风。先入梧桐。浑无处、回避衰容。问公何事，不语书空。但一回醉，一回病，一回慵；
朝来庭下，光阴如箭，似无言、有意伤侬。都将万事，付与千钟。任酒花白，眼花乱，烛花红。

-----------------------------------------------------------------
题画兰
清代：郑燮

身在千山顶上头，突岩深缝妙香稠。
非无脚下浮云闹，来不相知去不留。

-----------------------------------------------------------------
咏菊
清代：曹雪芹

无赖诗魔昏晓侵，绕篱欹石自沉音。
毫端蕴秀临霜写，口齿噙香对月吟。
满纸自怜题素怨，片言谁解诉秋心？
一从陶令评章后，千古高风说到今。

-----------------------------------------------------------------
古怨别
唐代：孟郊

飒飒秋风生，愁人怨离别。
含情两相向，欲语气先咽。
心曲千万端，悲来却难说。
别后唯所思，天涯共明月。

-----------------------------------------------------------------
所见
清代：袁枚

牧童骑黄牛，歌声振林樾。
意欲捕鸣蝉，忽然闭口立。

-----------------------------------------------------------------
游侠篇
魏晋：张华

翩翩四公子，浊世称贤明。
龙虎方交争，七国并抗衡。
食客三千余，门下多豪英。
游说朝夕至，辩士自纵横。
孟尝东出关，济身由鸡鸣。
信陵西反魏，秦人不窥兵。
赵胜南诅楚，乃与毛遂行。
黄歇北适秦，太子还入荆。
美哉游侠士，何以尚四卿。
我则异于是，好古师老、彭。

-----------------------------------------------------------------
谒金门·示知命弟
宋代：黄庭坚

山又水，行尽吴头楚尾。兄弟灯前家万里，相看如梦寐。
君似成蹊桃李，入我草堂松桂。莫厌岁寒无气味，余生今已矣。

-----------------------------------------------------------------
为有
唐代：李商隐

为有云屏无限娇，凤城寒尽怕春宵。 
无端嫁得金龟婿，辜负香衾事早朝。

-----------------------------------------------------------------
有所思
南北朝：萧衍

谁言生离久，适意与君别。
衣上芳犹在，握里书未灭。
腰中双绮带，梦为同心结。
常恐所思露，瑶华未忍折。

-----------------------------------------------------------------
忆旧游·记愁横浅黛
宋代：周邦彦

记愁横浅黛，泪洗红铅，门掩秋宵。坠叶惊离思，听寒螿夜泣，乱雨潇潇。凤钗半脱云鬓，窗影烛光摇。渐暗竹敲凉，疏萤照晚，两地魂消。
迢迢，问音信，道径底花阴，时认鸣镳。也拟临朱户，叹因郎憔悴，羞见郎招。旧巢更有新燕，杨柳拂河桥。但满目京尘，东风竟日吹露桃。

-----------------------------------------------------------------
早梅
唐代：张谓

一树寒梅白玉条，迥临村路傍溪桥。(村路 一作：林村)
不知近水花先发，疑是经冬雪未销。

-----------------------------------------------------------------
惠州一绝 / 食荔枝
宋代：苏轼

罗浮山下四时春，卢橘杨梅次第新。
日啖荔枝三百颗，不辞长作岭南人。（不辞 一作：不妨）

-----------------------------------------------------------------
关河令·秋阴时晴渐向暝
宋代：周邦彦

秋阴时晴渐向暝，变一庭凄冷。伫听寒声，云深无雁影。
更深人去寂静，但照壁孤灯相映。酒已都醒，如何消夜永！

-----------------------------------------------------------------
吴宫
唐代：李商隐

龙槛沉沉水殿清，禁门深掩断人声。
吴王宴罢满宫醉，日暮水漂花出城。

-----------------------------------------------------------------
送隐者一绝
唐代：杜牧

无媒径路草萧萧，自古云林远市朝。
公道世间唯白发，贵人头上不曾饶。

-----------------------------------------------------------------
终风
先秦：佚名

终风且暴，顾我则笑，谑浪笑敖，中心是悼。
终风且霾，惠然肯来，莫往莫来，悠悠我思。
终风且曀，不日有曀，寤言不寐，愿言则嚏。
曀曀其阴，虺虺其雷，寤言不寐，愿言则怀。

-----------------------------------------------------------------
满庭芳·碧水惊秋
宋代：秦观

碧水惊秋，黄云凝暮，败叶零乱空阶。洞房人静，斜月照徘徊。又是重阳近也，几处处，砧杵声催。西窗下，风摇翠竹，疑是故人来。 
伤怀。增怅望，新欢易失，往事难猜。问篱边黄菊，知为谁开。谩道愁须殢酒，酒未醒、愁已先回。凭阑久，金波渐转，白露点苍苔。

-----------------------------------------------------------------
子夜吴歌·春歌
唐代：李白

秦地罗敷女，采桑绿水边。
素手青条上，红妆白日鲜。
蚕饥妾欲去，五马莫留连。

-----------------------------------------------------------------
柳枝·江南岸
宋代：朱敦儒

江南岸，柳枝；江北岸，柳枝；折送行人无尽时。恨分离，柳枝。
酒一杯，柳枝；泪双垂，柳枝；君到长安百事违。几时归？柳枝。

-----------------------------------------------------------------
杂诗三首 / 杂咏三首
唐代：王维

家住孟津河，门对孟津口。
常有江南船，寄书家中否。
君自故乡来，应知故乡事。
来日绮窗前，寒梅著花未。
已见寒梅发，复闻啼鸟声。
心心视春草，畏向阶前生。

-----------------------------------------------------------------
田园乐七首·其一
唐代：王维

厌见千门万户，经过北里南邻。
官府鸣珂有底，崆峒散发何人。

-----------------------------------------------------------------
鹧鸪天·祖国沉沦感不禁
清代：秋瑾

祖国沉沦感不禁，闲来海外觅知音。金瓯已缺总须补，为国牺牲敢惜身！
嗟险阻，叹飘零。关山万里作雄行。休言女子非英物，夜夜龙泉壁上鸣。

-----------------------------------------------------------------
书项王庙壁
明代：王象春

三章既沛秦川雨，入关又纵阿房炬，汉王真龙项王虎。
玉玦三提王不语，鼎上杯羹弃翁姥，项王真龙汉王鼠。
垓下美人泣楚歌，定陶美人泣楚舞，真龙亦鼠虎亦鼠。

-----------------------------------------------------------------
踏莎行·小径红稀
宋代：晏殊

小径红稀，芳郊绿遍。高台树色阴阴见。春风不解禁杨花，蒙蒙乱扑行人面。(蒙 通：濛)
翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。

-----------------------------------------------------------------
菩萨蛮·阑风伏雨催寒食
清代：纳兰性德

阑风伏雨催寒食，樱桃一夜花狼藉。刚与病相宜，锁窗薰绣衣。
画眉烦女伴，央及流莺唤。半晌试开奁，娇多直自嫌。

-----------------------------------------------------------------
荆州贼平临洞庭言怀作
唐代：李白

修蛇横洞庭，吞象临江岛。
积骨成巴陵，遗言闻楚老。
水穷三苗国，地窄三湘道。
岁晏天峥嵘，时危人枯槁。
思归阴丧乱，去国伤怀抱。
郢路方丘墟，章华亦倾倒。
风悲猿啸苦，木落鸿飞早。
日隐西赤沙，月明东城草。
关河望已绝，氛雾行当扫。
长叫天可闻，吾将问苍昊。

-----------------------------------------------------------------
进太宗
唐代：徐惠

朝来临镜台，妆罢暂裴回。
千金始一笑，一召讵能来。

-----------------------------------------------------------------
鹊桥仙·华灯纵博
宋代：陆游

华灯纵博，雕鞍驰射，谁记当年豪举。酒徒一半取封侯，独去作、江边渔父。
轻舟八尺，低篷三扇，占断苹洲烟雨。镜湖元自属闲人，又何必、君恩赐与。

-----------------------------------------------------------------
赠瑕丘王少府
唐代：李白

皎皎鸾凤姿，飘飘神仙气。
梅生亦何事，来作南昌尉。
清风佐鸣琴，寂寞道为贵。
一见过所闻，操持难与群。
毫挥鲁邑讼，目送瀛洲云。
我隐屠钓下，尔当玉石分。
无由接高论，空此仰清芬。

-----------------------------------------------------------------
韩冬郎即席为诗相送一座尽惊他日余方追吟连宵侍坐裴回久之句有老成之风因成二绝寄酬兼呈畏之员外·其一
唐代：李商隐

十岁裁诗走马成，冷灰残烛动离情。
桐花万里丹山路，雏凤清于老凤声。
剑栈风樯各苦辛，别时冰雪到时春。
为凭何逊休联句，瘦尽东阳姓沈人。

-----------------------------------------------------------------
秣陵怀古
清代：纳兰性德

山色江声共寂寥，十三陵树晚萧萧。
中原事业如江左，芳草何须怨六朝。

-----------------------------------------------------------------
诫子书
两汉：诸葛亮

　　夫君子之行，静以修身，俭以养德。非淡泊无以明志，非宁静无以致远。夫学须静也，才须学也。非学无以广才，非志无以成学。淫慢则不能励精，险躁则不能冶性。年与时驰，意与日去，遂成枯落，多不接世，悲守穷庐，将复何及！ (淡泊 一作：澹泊；淫慢 一作：慆慢)

-----------------------------------------------------------------
楚狂接舆歌
先秦：佚名

凤兮凤兮何德之衰。
往者不可谏。
来者犹可追。
已而已而。
今之从政者殆而。

-----------------------------------------------------------------
商山麻涧
唐代：杜牧

云光岚彩四面合，柔柔垂柳十余家。
雉飞鹿过芳草远，牛巷鸡埘春日斜。
秀眉老父对樽酒，茜袖女儿簪野花。
征车自念尘土计，惆怅溪边书细沙。

-----------------------------------------------------------------
酬朱庆馀
唐代：张籍

越女新妆出镜心，自知明艳更沉吟。
齐纨未是人间贵，一曲菱歌敌万金。(版本一)
越女新妆出镜心，自知明艳更沉吟。
齐纨未足时人贵，一曲菱歌敌万金。(版本二)

-----------------------------------------------------------------
鹊踏枝·几日行云何处去
五代：冯延巳

几日行云何处去？忘却归来，不道春将暮。百草千花寒食路，香车系在谁家树？
泪眼倚楼频独语。双燕来时，陌上相逢否？撩乱春愁如柳絮，依依梦里无寻处。(依依 一作：悠悠)

-----------------------------------------------------------------
五日观妓
唐代：万楚

西施谩道浣春纱，碧玉今时斗丽华。
眉黛夺将萱草色，红裙妒杀石榴花。
新歌一曲令人艳，醉舞双眸敛鬓斜。 
谁道五丝能续命，却令今日死君家。

-----------------------------------------------------------------
观祈雨
唐代：李约

桑条无叶土生烟，箫管迎龙水庙前。 
朱门几处看歌舞，犹恐春阴咽管弦。

-----------------------------------------------------------------
归国遥·春欲晚
五代：韦庄

春欲晚，戏蝶游蜂花烂熳。日落谢家池馆，柳丝金缕断。
睡觉绿鬟风乱，画屏云雨散。闲倚博山长叹，泪流沾皓腕。

-----------------------------------------------------------------
减字浣溪沙·楼角初销一缕霞
宋代：贺铸

楼角初销一缕霞，淡黄杨柳暗栖鸦。玉人和月摘梅花。
笑捻粉香归洞户，更垂帘幕护窗纱。东风寒似夜来些。

-----------------------------------------------------------------
随师东
唐代：李商隐

东征日调万黄金，几竭中原买斗心。
军令未闻诛马谡，捷书惟是报孙歆。
但须鸑鷟巢阿阁，岂假鸱鸮在泮林。
可惜前朝玄菟郡，积骸成莽阵云深。

-----------------------------------------------------------------
初过汉江
唐代：崔涂

襄阳好向岘亭看，人物萧条值岁阑。
为报习家多置酒，夜来风雪过江寒。

-----------------------------------------------------------------
滞雨
唐代：李商隐

滞雨长安夜，残灯独客愁。
故乡云水地，归梦不宜秋。

-----------------------------------------------------------------
踏莎行·细草愁烟
宋代：晏殊

细草愁烟，幽花怯露。凭阑总是销魂处。日高深院静无人，时时海燕双飞去。
带缓罗衣，香残蕙炷。天长不禁迢迢路。垂杨只解惹春风，何曾系得行人住。

-----------------------------------------------------------------
官仓鼠
唐代：曹邺

官仓老鼠大如斗，见人开仓亦不走。 
健儿无粮百姓饥，谁遣朝朝入君口。

-----------------------------------------------------------------
登楼望水
唐代：顾况

鸟啼花发柳含烟，掷却风光忆少年。
更上高楼望江水，故乡何处一归船。

-----------------------------------------------------------------
清明日对酒
宋代：高翥

南北山头多墓田，清明祭扫各纷然。
纸灰飞作白蝴蝶，泪血染成红杜鹃。
日落狐狸眠冢上，夜归儿女笑灯前。
人生有酒须当醉，一滴何曾到九泉。

-----------------------------------------------------------------
钓台 / 夜发严滩
宋代：李清照

巨舰只缘因利往，扁舟亦是为名来。
往来有愧先生德，特地通宵过钓台。

-----------------------------------------------------------------
清平乐·春归何处
宋代：黄庭坚

春归何处。寂寞无行路。若有人知春去处。唤取归来同住。 
春无踪迹谁知。除非问取黄鹂。百啭无人能解，因风飞过蔷薇。

-----------------------------------------------------------------
虞美人·触帘风送景阳钟
五代：顾敻

触帘风送景阳钟，鸳被绣花重。晓帷初卷冷烟浓，翠匀粉黛好仪容，思娇慵。
起来无语理朝妆，宝匣镜凝光。绿荷相倚满池塘。露清枕簟藕花香，恨悠扬。

-----------------------------------------------------------------
虞美人·扁舟三日秋塘路
宋代：陈与义

余甲寅岁自春官出守湖州。秋杪，道中荷花无复存者。乙卯岁，自琐闼以病得请奉祠，卜居青墩镇。立秋后三日行。舟之前后如朝霞相映，望之不断也。以长短句记之。
扁舟三日秋塘路，平度荷花去。病夫因病得来游，更值满川微雨洗新秋。
去年长恨拏舟晚，空见残荷满。今年何以报君恩，一路繁花相送过青墩。

-----------------------------------------------------------------
玉漏迟·咏杯
金朝：元好问

淅江归路杳，西南却羡、投林高鸟。升斗微官，世累苦相萦绕。不似麒麟殿里，又不与、巢由同调。时自笑，虚名负我，半生吟啸。
扰扰马足车尘，被岁月无情，暗消年少。钟鼎山林，一事几时曾了。四壁秋虫夜雨，更一点、残灯斜照。清镜晓，白发又添多少。

-----------------------------------------------------------------
点绛唇·感兴
宋代：王禹偁

雨恨云愁，江南依旧称佳丽。水村渔市。一缕孤烟细。
天际征鸿，遥认行如缀。平生事。此时凝睇。谁会凭栏意。(栏 通：阑)

-----------------------------------------------------------------
花心动·柳
宋代：吴文英

十里东风，袅垂杨、长似舞时腰瘦。翠馆朱楼，紫陌青门，处处燕莺晴昼。乍看摇曳金丝细，春浅映、鹅黄如酒。嫩阴里，烟滋露染，翠娇红溜。 
此际雕鞍去久。空追念邮亭，短枝盈首。海角天涯，寒食清明，泪点絮花沾袖。去年折赠行人远，今年恨、依然纤手。断肠也，羞眉画应未就。

-----------------------------------------------------------------
霁夜
宋代：孔平仲

寂历帘栊深夜明，睡回清梦戍墙铃。
狂风送雨已何处？淡月笼云犹未醒。
早有秋声随堕叶，独将凉意伴流萤。
明朝准拟南轩望，洗出庐山万丈青。

-----------------------------------------------------------------
桓灵时童谣
两汉：佚名

举秀才，不知书。
举孝廉，父别居。
寒素清白浊如泥，
高第良将怯如鸡。

-----------------------------------------------------------------
白马篇
唐代：李白

龙马花雪毛，金鞍五陵豪。
秋霜切玉剑，落日明珠袍。
斗鸡事万乘，轩盖一何高。
弓摧南山虎，手接太行猱。
酒后竞风采，三杯弄宝刀。
杀人如剪草，剧孟同游遨。
发愤去函谷，从军向临洮。
叱咤经百战，匈奴尽奔逃。
归来使酒气，未肯拜萧曹。
羞入原宪室，荒淫隐蓬蒿。

-----------------------------------------------------------------
渭阳
先秦：佚名

我送舅氏，曰至渭阳。何以赠之？路车乘黄。
我送舅氏，悠悠我思。何以赠之？琼瑰玉佩。

-----------------------------------------------------------------
斗百花·飒飒霜飘鸳瓦
宋代：柳永

飒飒霜飘鸳瓦，翠幕轻寒微透，长门深锁悄悄，满庭秋色将晚。眼看菊蕊，重阳泪落如珠，长是淹残粉面。鸾辂音尘远。
无限幽恨，寄情空殢纨扇。应是帝王，当初怪妾辞辇，陡顿今来，宫中第一妖娆，却道昭阳飞燕。

-----------------------------------------------------------------
秋夕旅怀
唐代：李白

凉风度秋海，吹我乡思飞。
连山去无际，流水何时归。
目极浮云色，心断明月晖。
芳草歇柔艳，白露催寒衣。
梦长银汉落，觉罢天星稀。
含悲想旧国，泣下谁能挥。

-----------------------------------------------------------------
登岳阳楼
唐代：杜甫

昔闻洞庭水，今上岳阳楼。
吴楚东南坼，乾坤日夜浮。
亲朋无一字，老病有孤舟。
戎马关山北，凭轩涕泗流。

-----------------------------------------------------------------
河湟有感
唐代：司空图

一自萧关起战尘，河湟隔断异乡春。
汉儿尽作胡儿语，却向城头骂汉人。

-----------------------------------------------------------------
清明日独酌
宋代：王禹偁

一郡官闲唯副使，一年冷节是清明。
春来春去何时尽，闲恨闲愁触处生。
漆燕黄鹂夸舌健，柳花榆荚斗身轻。
脱衣换得商山酒，笑把离骚独自倾。

-----------------------------------------------------------------
登金陵凤凰台
唐代：李白

凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。(二水 一作：一水)
总为浮云能蔽日，长安不见使人愁。

-----------------------------------------------------------------
相见欢·无言独上西楼
五代：李煜

无言独上西楼，月如钩。寂寞梧桐深院锁清秋。
剪不断，理还乱，是离愁。别是一般滋味在心头。(一般 一作：一番)

-----------------------------------------------------------------
任弘农尉献州刺史乞假还京
唐代：李商隐

黄昏封印点刑徒，愧负荆山入座隅。
却羡卞和双刖足，一生无复没阶趋。

-----------------------------------------------------------------
满宫花·月沉沉
唐代：尹鹗

月沉沉，人悄悄，一炷后庭香袅。风流帝子不归来，满地禁花慵扫。
离恨多，相见少，何处醉迷三岛？漏清宫树子规啼，愁锁碧窗春晓。

-----------------------------------------------------------------
春阴
宋代：朱弁

关河迢递绕黄沙，惨惨阴风塞柳斜。
花带露寒无戏蝶，草连云暗有藏鸦。
诗穷莫写愁如海，酒薄难将梦到家。
绝域东风竟何事？只应催我鬓边华！

-----------------------------------------------------------------
韬钤深处
明代：戚继光

小筑暂高枕，忧时旧有盟。
呼樽来揖客，挥麈坐谈兵。
云护牙签满，星含宝剑横。
封侯非我意，但愿海波平。

-----------------------------------------------------------------
落梅
宋代：刘克庄

一片能教一断肠，可堪平砌更堆墙。
飘如迁客来过岭，坠似骚人去赴湘。
乱点莓苔多莫数，偶粘衣袖久犹香。
东风谬掌花权柄，却忌孤高不主张。

-----------------------------------------------------------------
人日寄杜二拾遗
唐代：高适

人日题诗寄草堂，遥怜故人思故乡。
柳条弄色不忍见，梅花满枝空断肠。
身在远藩无所预，心怀百忧复千虑。
今年人日空相忆，明年人日知何处。
一卧东山三十春，岂知书剑老风尘。
龙钟还忝二千石，愧尔东西南北人。

-----------------------------------------------------------------
凤吹笙曲
唐代：李白

仙人十五爱吹笙，学得昆丘彩凤鸣。
始闻炼气餐金液，复道朝天赴玉京。
玉京迢迢几千里，凤笙去去无穷已。
欲叹离声发绛唇，更嗟别调流纤指。
此时惜别讵堪闻，此地相看未忍分。
重吟真曲和清吹，却奏仙歌响绿云。
绿云紫气向函关，访道应寻缑氏山。
莫学吹笙王子晋，一遇浮丘断不还。

-----------------------------------------------------------------
次石湖书扇韵
宋代：姜夔

桥西一曲水通村，岸阁浮萍绿有痕。
家住石湖人不到，藕花多处别开门。

-----------------------------------------------------------------
鹊踏枝·萧索清秋珠泪坠
唐代：冯延巳

萧索清秋珠泪坠，枕簟微凉，展转浑无寐。残酒欲醒中夜起，月明如练天如水。
阶下寒声啼络纬，庭树金风，悄悄重门闭。可惜旧欢携手地，思量一夕成憔悴。

-----------------------------------------------------------------
狼跋
先秦：佚名

狼跋其胡，载疐其尾。公孙硕肤，赤舄几几。
狼疐其尾，载跋其胡。公孙硕肤，德音不瑕？

-----------------------------------------------------------------
柏学士茅屋
唐代：杜甫

碧山学士焚银鱼，白马却走深岩居。
古人己用三冬足，年少今开万卷余。
晴云满户团倾盖，秋水浮阶溜决渠。
富贵必从勤苦得，男儿须读五车书。

-----------------------------------------------------------------
山坡羊·潼关怀古
元代：张养浩

峰峦如聚，波涛如怒，山河表里潼关路。望西都，意踌躇。
伤心秦汉经行处，宫阙万间都做了土。兴，百姓苦；亡，百姓苦！

-----------------------------------------------------------------
浪淘沙·把酒祝东风
宋代：欧阳修

把酒祝东风，且共从容。垂杨紫陌洛城东。总是当时携手处，游遍芳丛。
聚散苦匆匆，此恨无穷。今年花胜去年红。可惜明年花更好，知与谁同？

-----------------------------------------------------------------
女冠子·星冠霞帔
五代：牛峤

星冠霞帔，住在蕊珠宫里，佩玎珰。明翠摇蝉翼，纤珪理宿妆。
醮坛春草绿，药院杏花香。青鸟传心事，寄刘郎。

-----------------------------------------------------------------
摸鱼儿·东皋寓居
宋代：晁补之

买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。 
青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。

-----------------------------------------------------------------
野人饷菊有感
明代：张煌言

战罢秋风笑物华，野人偏自献黄花。
已看铁骨经霜老，莫遣金心带雨斜。

-----------------------------------------------------------------
登快阁
宋代：黄庭坚

痴儿了却公家事，快阁东西倚晚晴。
落木千山天远大，澄江一道月分明。
朱弦已为佳人绝，青眼聊因美酒横。
万里归船弄长笛，此心吾与白鸥盟。

-----------------------------------------------------------------
惜余春·急雨收春
宋代：贺铸

急雨收春，斜风约水。浮红涨绿鱼文起。年年游子惜余春，春归不解招游子。 
留恨城隅，关情纸尾。阑干长对西曛倚。鸳鸯俱是白头时，江南渭北三千里。

-----------------------------------------------------------------
南乡子·春闺
宋代：孙道绚

晓日压重檐，斗帐春寒起来忺。天气困人梳洗懒，眉尖，淡画春山不喜添。
闲把绣丝挦，认得金针又倒拈。陌上游人归也未？恹恹，满院杨花不卷帘。

-----------------------------------------------------------------
读陆放翁集
清代：梁启超

诗界千年靡靡风，兵魂销尽国魂空。
集中什九从军乐，亘古男儿一放翁。

-----------------------------------------------------------------
战城南
两汉：佚名

战城南，死郭北，野死不葬乌可食。
为我谓乌：且为客豪！
野死谅不葬，腐肉安能去子逃？
水深激激，蒲苇冥冥；
枭骑战斗死，驽马徘徊鸣。
梁筑室，何以南？何以北？
禾黍不获君何食？愿为忠臣安可得？
思子良臣，良臣诚可思：
朝行出攻，暮不夜归！

-----------------------------------------------------------------
南乡子·细雨湿流光
五代：冯延巳

细雨湿流光，芳草年年与恨长。烟锁凤楼无限事，茫茫。鸾镜鸳衾两断肠。
魂梦任悠扬，睡起杨花满绣床。薄悻不来门半掩，斜阳。负你残春泪几行。

-----------------------------------------------------------------
减字木兰花·春情
宋代：王安国

画桥流水。雨湿落红飞不起。月破黄昏。帘里馀香马上闻。
徘徊不语。今夜梦魂何处去。不似垂杨。犹解飞花入洞房。

-----------------------------------------------------------------
临江仙·高咏楚词酬午日
宋代：陈与义

高咏楚词酬午日，天涯节序匆匆。榴花不似舞裙红。无人知此意，歌罢满帘风。 
万事一身伤老矣，戎葵凝笑墙东。酒杯深浅去年同。试浇桥下水，今夕到湘中。

-----------------------------------------------------------------
清明呈馆中诸公
元代：高启

新烟着柳禁垣斜，杏酪分香俗共夸。
白下有山皆绕郭，清明无客不思家。
卞侯墓下迷芳草，卢女门前映落花。
喜得故人同待诏，拟沽春酒醉京华。

-----------------------------------------------------------------
绿头鸭·咏月
宋代：晁端礼

晚云收，淡天一片琉璃。烂银盘、来从海底，皓色千里澄辉。莹无尘、素娥淡伫，静可数、丹桂参差。玉露初零，金风未凛，一年无似此佳时。露坐久，疏萤时度，乌鹊正南飞。瑶台冷，栏干凭暖，欲下迟迟。 
念佳人、音尘别后，对此应解相思。最关情、漏声正永，暗断肠、花影偷移。料得来宵，清光未减，阴晴天气又争知。共凝恋、如今别后，还是隔年期。人强健，清尊素影，长愿相随。

-----------------------------------------------------------------
早梅
唐代：张谓

一树寒梅白玉条，迥临村路傍溪桥。(村路 一作：林村)
不知近水花先发，疑是经冬雪未销。

-----------------------------------------------------------------
贺新郎·别茂嘉十二弟
宋代：辛弃疾

别茂嘉十二弟。鹈鴂、杜鹃实两种，见《离骚补注》
绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。 
将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。

-----------------------------------------------------------------
应诏赋得除夜
唐代：史青

今岁今宵尽，明年明日催。
寒随一夜去，春逐五更来。
气色空中改，容颜暗里回。
风光人不觉，已著后园梅。

-----------------------------------------------------------------
郑人买履
先秦：韩非

　　郑人有欲买履者，先自度其足，而置之其坐。至之市，而忘操之。已得履，乃曰：“吾忘持度。”反归取之。及反，市罢，遂不得履。人曰：“何不试之以足? ”曰：“宁信度,无自信也。”

-----------------------------------------------------------------
塞下曲
唐代：王昌龄

饮马渡秋水，水寒风似刀。
平沙日未没，黯黯见临洮。
昔日长城战，咸言意气高。
黄尘足今古，白骨乱蓬蒿。

-----------------------------------------------------------------
酬王二十舍人雪中见寄
唐代：柳宗元

三日柴门拥不开，阶平庭满白皑皑。
今朝蹋作琼瑶迹，为有诗从凤沼来。

-----------------------------------------------------------------
闻乐天授江州司马
唐代：元稹

残灯无焰影幢幢，此夕闻君谪九江。 
垂死病中惊坐起，暗风吹雨入寒窗。

-----------------------------------------------------------------
竹枝词四首
唐代：白居易

瞿塘峡口水烟低，白帝城头月向西。
唱到竹枝声咽处，寒猿闇鸟一时啼。
竹枝苦怨怨何人？夜静山空歇又闻。
蛮儿巴女齐声唱，愁杀江楼病使君。
巴东船舫上巴西，波面风生雨脚齐。
水蓼冷花红簇簇，江篱湿叶碧凄凄。
江畔谁人唱竹枝？前声断咽后声迟。
怪来调苦缘词苦，多是通州司马诗。

-----------------------------------------------------------------
诉衷情·送春
宋代：万俟咏

一鞭清晓喜还家。宿醉困流霞。夜来小雨新霁，双燕舞风斜。 
山不尽，水无涯。望中赊。送春滋味，念远情怀，分付杨花。

-----------------------------------------------------------------
集灵台·其一
唐代：张祜

日光斜照集灵台，红树花迎晓露开。 
昨夜上皇新授箓，太真含笑入帘来。

-----------------------------------------------------------------
庐江主人妇
唐代：李白

孔雀东飞何处栖，庐江小吏仲卿妻。
为客裁缝君自见，城乌独宿夜空啼。

-----------------------------------------------------------------
风入松·桂
宋代：吴文英

兰舟高荡涨波凉。愁被矮桥妨。暮烟疏雨西园路，误秋娘、浅约宫黄。还泊邮亭唤酒，旧曾送客斜阳。 
蝉声空曳别枝长。似曲不成商。御罗屏底翻歌扇，忆西湖、临水开窗。和醉重寻幽梦，残衾已断熏香。

-----------------------------------------------------------------
听晓角
唐代：李益

边霜昨夜堕关榆，吹角当城汉月孤。
无限塞鸿飞不度，秋风卷入小单于。

-----------------------------------------------------------------
野步
清代：赵翼

峭寒催换木棉裘，倚杖郊原作近游。
最是秋风管闲事，红他枫叶白人头。

-----------------------------------------------------------------
送杨长史赴果州
唐代：王维

褒斜不容幰，之子去何之。
鸟道一千里，猿声十二时。
官桥祭酒客，山木女郎祠。
别后同明月，君应听子规。

-----------------------------------------------------------------
云鬟烟鬓与谁期
宋代：王安石

云鬟烟鬓与谁期，一去天边更不归。
还似九疑山下女，千秋长望舜裳衣。

-----------------------------------------------------------------
夜游宫·记梦寄师伯浑
宋代：陆游

雪晓清笳乱起。梦游处、不知何地。铁骑无声望似水。想关河，雁门西，青海际。
睡觉寒灯里。漏声断、月斜窗纸。自许封侯在万里。有谁知，鬓虽残，心未死。

-----------------------------------------------------------------
蓦山溪·梅
宋代：曹组

洗妆真态，不作铅花御。竹外一枝斜，想佳人，天寒日暮。黄昏院落，无处著清香，风细细，雪垂垂，何况江头路。
月边疏影，梦到消魂处。梅子欲黄时，又须作，廉纤细雨。孤芳一世，供断有情愁，消瘦损，东阳也，试问花知否？

-----------------------------------------------------------------
玉楼春·别后不知君远近
宋代：欧阳修

别后不知君远近。触目凄凉多少闷。渐行渐远渐无书，水阔鱼沉何处问。
夜深风竹敲秋韵。万叶千声皆是恨。故欹单枕梦中寻，梦又不成灯又烬。

-----------------------------------------------------------------
邯郸才人嫁为厮养卒妇
唐代：李白

妾本崇台女，扬蛾入丹阙。
自倚颜如花，宁知有凋歇。
一辞玉阶下，去若朝云末。
每忆邯郸城，深宫梦秋月。
君王不可见，惆怅至明发。

-----------------------------------------------------------------
寄黄几复
宋代：黄庭坚

我居北海君南海，寄雁传书谢不能。
桃李春风一杯酒，江湖夜雨十年灯。
持家但有四立壁，治病不蕲三折肱。
想见读书头已白，隔溪猿哭瘴溪藤。(想见 一作：想得)

-----------------------------------------------------------------
留别王司马嵩
唐代：李白

鲁连卖谈笑，岂是顾千金。
陶朱虽相越，本有五湖心。
余亦南阳子，时为梁甫吟。
苍山容偃蹇，白日惜颓侵。
愿一佐明主，功成还旧林。
西来何所为，孤剑托知音。
鸟爱碧山远，鱼游沧海深。
呼鹰过上蔡，卖畚向嵩岑。
他日闲相访，丘中有素琴。

-----------------------------------------------------------------
春怨
唐代：李白

白马金羁辽海东，罗帷绣被卧春风。 
落月低轩窥烛尽，飞花入户笑床空。

-----------------------------------------------------------------
咏牡丹
宋代：陈与义

一自胡尘入汉关，十年伊洛路漫漫。
青墩溪畔龙钟客，独立东风看牡丹。

-----------------------------------------------------------------
虞美人·触帘风送景阳钟
五代：顾敻

触帘风送景阳钟，鸳被绣花重。晓帷初卷冷烟浓，翠匀粉黛好仪容，思娇慵。
起来无语理朝妆，宝匣镜凝光。绿荷相倚满池塘。露清枕簟藕花香，恨悠扬。

-----------------------------------------------------------------
朝中措·蜀弦秦柱不关情
清代：纳兰性德

蜀弦秦柱不关情，尽日掩云屏。己惜轻翎退粉，更嫌弱絮为萍。
东风多事，余寒吹散，烘暖微酲。看尽一帘红雨，为谁亲系花铃。

-----------------------------------------------------------------
绝句·书当快意读易尽
宋代：陈师道

书当快意读易尽，客有可人期不来。
世事相违每如此，好怀百岁几回开？

-----------------------------------------------------------------
泛海
明代：王守仁

险夷原不滞胸中，何异浮云过太空？
夜静海涛三万里，月明飞锡下天风。

-----------------------------------------------------------------
千秋岁·淡烟平楚
明代：刘基

淡烟平楚，又送王孙去。花有泪，莺无语。芭蕉心一寸，杨柳丝千缕。今夜雨，定应化作相思树。
忆昔欢游处，触目成前古。良会处，知何许？百杯桑落酒，三叠阳关句。情未了，月明潮上迷津渚。

-----------------------------------------------------------------
山坡羊·长安怀古
元代：赵善庆

骊山横岫，渭河环秀，山河百二还如旧。
狐兔悲，草木秋；秦宫隋苑徒遗臭，唐阙汉陵何处有？
山，空自愁；河，空自流。

-----------------------------------------------------------------
短歌行
唐代：李白

白日何短短，百年苦易满。
苍穹浩茫茫，万劫太极长。
麻姑垂两鬓，一半已成霜。
天公见玉女，大笑亿千场。
吾欲揽六龙，回车挂扶桑。
北斗酌美酒，劝龙各一觞。
富贵非所愿，与人驻颜光。

-----------------------------------------------------------------
蝃蝀
先秦：佚名

蝃蝀在东，莫之敢指。女子有行，远父母兄弟。
朝隮于西，崇朝其雨。女子有行，远兄弟父母。
乃如之人也，怀婚姻也。大无信也，不知命也！

-----------------------------------------------------------------
青青水中蒲二首
唐代：韩愈

青青中水蒲，下有一双鱼。
君今上陇去，我在与谁居？
青青水中蒲，长在水中居。
寄语浮萍草，相随我不如。

-----------------------------------------------------------------
西子妆慢·湖上清明薄游
宋代：吴文英

流水麹尘，艳阳醅酒，画舸游情如雾。笑拈芳草不知名，乍凌波、断桥西堍。垂杨漫舞。总不解、将春系住。燕归来，问彩绳纤手，如今何许。 
欢盟误。一箭流光，又趁寒食去。不堪衰鬓著飞花，傍绿阴、冷烟深树。玄都秀句。记前度、刘郎曾赋。最伤心、一片孤山细雨。

-----------------------------------------------------------------
踏莎行·院落深沉
宋代：洪迈

院落深沉，池塘寂静。帘钩卷上梨花影。宝筝拈得雁难寻，篆香消尽山空冷。
钗凤斜欹，鬓蝉不整。残红立褪慵看镜。杜鹃啼月一声声，等闲又是三春尽。

-----------------------------------------------------------------
减字木兰花·银筝旋品
宋代：苏轼

银筝旋品。不用缠头千尺锦。妙思如泉。一洗闲愁十五年。
为公少止。起舞属公公莫起。风里银山。摆撼鱼龙我自闲。

-----------------------------------------------------------------
击梧桐·香靥深深
宋代：柳永

香靥深深，姿姿媚媚，雅格奇容天与。自识伊来，便好看承，会得妖娆心素。临歧再约同欢，定是都把、平生相许。又恐恩情，易破难成，未免千般思虑。
近日书来，寒暄而已，苦没忉忉言语。便认得、听人教当，拟把前言轻负。见说兰台宋玉，多才多艺善词赋。试与问、朝朝暮暮。行云何处去。

-----------------------------------------------------------------
越人歌
先秦：佚名

今夕何夕兮，搴舟中流。
今日何日兮，得与王子同舟。
蒙羞被好兮，不訾诟耻。
心几烦而不绝兮，得知王子。
山有木兮木有枝，心悦君兮君不知。

-----------------------------------------------------------------
送元暠师诗
唐代：柳宗元

侯门辞必服，忍位取悲增。
去鲁心犹在，从周力未能。
家山余五柳，人世遍千灯。
莫让金钱施，无生道自弘。

-----------------------------------------------------------------
浣溪沙·燕垒雏空日正长
明代：汤允绩

燕垒雏空日正长，一川残雨映斜阳。鸬鹚晒翅满鱼梁。
榴叶拥花当北户，竹根抽笋出东墙。小庭孤坐懒衣裳。

-----------------------------------------------------------------
示儿
宋代：陆游

死去元知万事空，但悲不见九州同。
王师北定中原日，家祭无忘告乃翁。

-----------------------------------------------------------------
杨叛儿
唐代：李白

君歌杨叛儿，妾劝新丰酒。
何许最关人，乌啼白门柳。
乌啼隐杨花，君醉留妾家。
博山炉中沉香火，双烟一气凌紫霞。

-----------------------------------------------------------------
论诗五首·其三
清代：赵翼

只眼须凭自主张，纷纷艺苑漫雌黄。
矮人看戏何曾见，都是随人说短长。

-----------------------------------------------------------------
浣溪沙·泉湖道中赴闽宪别诸君
宋代：辛弃疾

细听春山杜宇啼。一声声是送行诗。朝来白鸟背人飞。
对郑子真岩石卧，趁陶元亮菊花期。而今堪诵北山移。

-----------------------------------------------------------------
行香子·腊八日与洪仲简溪行其夜雪作
宋代：汪莘

野店残冬。绿酒春浓。念如今、此意谁同。溪光不尽，山翠无穷。有几枝梅，几竿竹，几株松。 
篮举乘兴，薄暮疏钟。望孤村、斜日匆匆。夜窗雪阵，晓枕云峰。便拥渔蓑，顶渔笠，作渔翁。

-----------------------------------------------------------------
代父送人之新安
明代：陆娟

津亭杨柳碧毵毵，人立东风酒半酣。
万点落花舟一叶，载将春色过江南。

-----------------------------------------------------------------
倾杯乐·皓月初圆
宋代：柳永

皓月初圆，暮云飘散，分明夜色如晴昼。渐消尽、醺醺残酒。危阁迥、凉生襟袖。追旧事、一晌凭阑久。如何媚容艳态，抵死孤欢偶。朝思暮想，自家空恁添清瘦。
算到头、谁与伸剖。向道我别来，为伊牵系，度岁经年，偷眼觑、也不忍觑花柳。可惜恁、好景良宵，未曾略展双眉暂开口。问甚时与你，深怜痛惜还依旧。

-----------------------------------------------------------------
送李侍御赴安西
唐代：高适

行子对飞蓬，金鞭指铁骢。
功名万里外，心事一杯中。
虏障燕支北，秦城太白东。
离魂莫惆怅，看取宝刀雄！

-----------------------------------------------------------------
静夜思
唐代：李白

床前明月光，疑是地上霜。
举头望明月，低头思故乡。

-----------------------------------------------------------------
观田家
唐代：韦应物

微雨众卉新，一雷惊蛰始。
田家几日闲，耕种从此起。
丁壮俱在野，场圃亦就理。
归来景常晏，饮犊西涧水。
饥劬不自苦，膏泽且为喜。
仓禀无宿储，徭役犹未已。
方惭不耕者，禄食出闾里。

-----------------------------------------------------------------
暮归山中
明代：蓝仁

暮归山已昏，濯足月在涧。
衡门栖鹊定，暗树流萤乱。
妻孥候我至，明灯共蔬饭。
伫立松桂凉，疏星隔河汉。

-----------------------------------------------------------------
赠内人
唐代：张祜

禁门宫树月痕过，媚眼惟看宿鹭窠。
斜拔玉钗灯影畔，剔开红焰救飞蛾。

-----------------------------------------------------------------
过宋员外之问旧庄
唐代：杜甫

宋公旧池馆，零落首阳阿。
枉道祗从入，吟诗许更过。
淹留问耆老，寂寞向山河。
更识将军树，悲风日暮多。

-----------------------------------------------------------------
望海潮·洛阳怀古
宋代：秦观

梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。
西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。

-----------------------------------------------------------------
蝶恋花·满地霜华浓似雪
清代：王国维

满地霜华浓似雪。人语西风，瘦马嘶残月。一曲阳关浑未彻。车声渐共歌声咽。
换尽天涯芳草色。陌上深深，依旧年时辙。自是浮生无可说。人间第一耽离别。

-----------------------------------------------------------------
江城子·腻红匀脸衬檀唇
宋代：苏轼

腻红匀脸衬檀唇。晚妆新。暗伤春。手捻花枝，谁会两眉颦。连理带头双□□，留待与、个中人。 
淡烟笼月绣帘阴。画堂深。夜沈沈、谁道□□，□系得人心。一自绿窗偷见后，便憔悴、到如今。

-----------------------------------------------------------------
青玉案·送伯固归吴中
宋代：苏轼

三年枕上吴中路。遣黄耳、随君去。若到松江呼小渡。莫惊鸥鹭，四桥尽是，老子经行处。
辋川图上看春暮。常记高人右丞句。作个归期天已许。春衫犹是，小蛮针线，曾湿西湖雨。

-----------------------------------------------------------------
登乐游原
唐代：杜牧

长空澹澹孤鸟没，万古销沉向此中。 
看取汉家何事业，五陵无树起秋风。

-----------------------------------------------------------------
减字木兰花·送东武令赵昶失官归海州
宋代：苏轼

贤哉令尹，三仕已之无喜愠。我独何人，犹把虚名玷缙绅。
不如归去，二顷良田无觅处。归去来兮，待有良田是几时。

-----------------------------------------------------------------
采桑子·海天谁放冰轮满
清代：纳兰性德

海天谁放冰轮满，惆怅离情。莫说离情，但值凉宵总泪零。
只应碧落重相见，那是今生。可奈今生，刚作愁时又忆卿。

-----------------------------------------------------------------
眼儿媚·楼上黄昏杏花寒
宋代：阮阅

楼上黄昏杏花寒。斜月小栏干。一双燕子，两行征雁，画角声残。 
绮窗人在东风里，洒泪对春间。也应似旧，盈盈秋水，淡淡春山。

-----------------------------------------------------------------
汉宫春·梅
宋代：晁冲之

潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。 
清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。

-----------------------------------------------------------------
送当涂赵少府赴长芦
唐代：李白

我来扬都市，送客回轻舠。
因夸楚太子，便观广陵涛。
仙尉赵家玉，英风凌四豪。
维舟至长芦，目送烟云高。
摇扇对酒楼，持袂把蟹螯。
前途倘相思，登岳一长谣。

-----------------------------------------------------------------
宿郑州
唐代：王维

朝与周人辞，暮投郑人宿。
他乡绝俦侣，孤客亲僮仆。
宛洛望不见，秋霖晦平陆。
田父草际归，村童雨中牧。
主人东皋上，时稼绕茅屋。
虫思机杼悲，雀喧禾黍熟。
明当渡京水，昨晚犹金谷。
此去欲何言，穷边徇微禄。

-----------------------------------------------------------------
水龙吟·次韵章质夫杨花词
宋代：苏轼

似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。
不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。

-----------------------------------------------------------------
白鼻騧
唐代：李白

银鞍白鼻騧，绿地障泥锦。
细雨春风花落时，挥鞭直就胡姬饮。

-----------------------------------------------------------------
卜算子·我住长江头
宋代：李之仪

我住长江头，君住长江尾。日日思君不见君，共饮长江水。 
此水几时休，此恨何时已。只愿君心似我心，定不负相思意。

-----------------------------------------------------------------
薤露
魏晋：曹操

惟汉廿二世，所任诚不良。
沐猴而冠带，知小而谋强。
犹豫不敢断，因狩执君王。
白虹为贯日，己亦先受殃。
贼臣持国柄，杀主灭宇京。
荡覆帝基业，宗庙以燔丧。
播越西迁移，号泣而且行。
瞻彼洛城郭，微子为哀伤。

-----------------------------------------------------------------
点绛唇·红杏飘香
宋代：苏轼

红杏飘香，柳含烟翠拖轻缕。水边朱户。尽卷黄昏雨。
烛影摇风，一枕伤春绪。归不去。凤楼何处。芳草迷归路。

-----------------------------------------------------------------
书河上亭壁
宋代：寇准

岸阔樯稀波渺茫，独凭危槛思何长。
萧萧远树疏林外，一半秋山带夕阳。

-----------------------------------------------------------------
壬辰寒食
宋代：王安石

客思似杨柳，春风千万条。
更倾寒食泪，欲涨冶城潮。
巾发雪争出，镜颜朱早凋。
未知轩冕乐，但欲老渔樵。

-----------------------------------------------------------------
送李判官赴东江
唐代：王维

闻道皇华使，方随皂盖臣。封章通左语，冠冕化文身。 
树色分扬子，潮声满富春。遥知辨璧吏，恩到泣珠人。

-----------------------------------------------------------------
元和十年自朗州至京戏赠看花诸君子 / 玄都观桃花
唐代：刘禹锡

紫陌红尘拂面来，无人不道看花回。
玄都观里桃千树，尽是刘郎去后栽。

-----------------------------------------------------------------
菩萨蛮·杭妓往苏迓新守
宋代：苏轼

玉童西迓浮丘伯。洞天冷落秋萧瑟。不用许飞琼。瑶台空月明。
清香凝夜宴。借与韦郎看。莫便向姑苏。扁舟下五湖。

-----------------------------------------------------------------
眉妩·戏张仲远
宋代：姜夔

看垂杨连苑，杜若侵沙，愁损未归眼。信马青楼去，重帘下，娉婷人妙飞燕。翠尊共款。听艳歌、郎意先感。便携手、月地云阶里，爱良夜微暖。
无限。风流疏散。有暗藏弓履，偷寄香翰。明日闻津鼓，湘江上，催人还解春缆。乱红万点。怅断魂、烟水遥远。又争似相携，乘一舸、镇长见。

-----------------------------------------------------------------
小池
宋代：杨万里

泉眼无声惜细流，树阴照水爱晴柔。
小荷才露尖尖角，早有蜻蜓立上头。

-----------------------------------------------------------------
南乡子·自述
宋代：苏轼

凉簟碧纱厨。一枕清风昼睡馀。睡听晚衙无一事，徐徐。读尽床头几卷书。
搔首赋归欤。自觉功名懒更疏。若问使君才与术，何如。占得人间一味愚。

-----------------------------------------------------------------
离觞不醉至驿却寄相送诸公
唐代：柳宗元

无限居人送独醒，可怜寂寞到长亭。 
荆州不遇高阳侣，一夜春寒满下厅。

-----------------------------------------------------------------
彩云归·蘅皋向晚舣轻航
宋代：柳永

蘅皋向晚舣轻航。卸云帆、水驿鱼乡。当暮天、霁色如晴昼，江练静、皎月飞光。那堪听、远村羌管，引离人断肠。此际浪萍风梗，度岁茫茫。
堪伤。朝欢暮散，被多情、赋与凄凉。别来最苦，襟袖依约，尚有余香。算得伊、鸳衾凤枕，夜永争不思量。牵情处，惟有临歧，一句难忘。

-----------------------------------------------------------------
丑奴儿近·博山道中效李易安体
宋代：辛弃疾

千峰云起，骤雨一霎时价。更远树斜阳，风景怎生图画。青旗卖酒，山那畔、别有人间，只消山水光中，无事过这一夏。 
午醉醒时，松窗竹户，万千潇洒。野鸟飞来，又是一般闲暇。却怪白鸥，觑着人、欲下未下。旧盟都在，新来莫是，别有说话。

-----------------------------------------------------------------
御街行·霜风渐紧寒侵被
宋代：佚名

霜风渐紧寒侵被。听孤雁、声嘹唳。一声声送一声悲，云淡碧天如水。披衣告语：雁儿略住，听我些儿事。
塔儿南畔城儿里，第三个、桥儿外，濒河西岸小红楼，门外梧桐雕砌。请教且与，低声飞过，那里有、人人无寐。

-----------------------------------------------------------------
踏莎行·倚柳题笺
清代：纳兰性德

倚柳题笺，当花侧帽，赏心应比驱驰好。错教双鬓受东风，看吹绿影成丝早。
金殿寒鸦，玉阶春草，就中冷暖和谁道。小楼明月镇长闲，人生何事缁尘老。

-----------------------------------------------------------------
与崔策登西山
唐代：柳宗元

鹤鸣楚山静，露白秋江晓。连袂度危桥，萦回出林杪。
西岑极远目，毫末皆可了。重叠九疑高，微茫洞庭小。
迥穷两仪际，高出万象表。驰景泛颓波，遥风递寒筱。
谪居安所习，稍厌从纷扰。生同胥靡遗，寿比彭铿夭。
蹇连困颠踣，愚蒙怯幽眇。非令亲爱疏，谁使心神悄。
偶兹遁山水，得以观鱼鸟。吾子幸淹留，缓我愁肠绕。

-----------------------------------------------------------------
种柳戏题
唐代：柳宗元

柳州柳刺史，种柳柳江边。
谈笑为故事，推移成昔年。
垂阴当覆地，耸干会参天。
好作思人树，惭无惠化传。

-----------------------------------------------------------------
谒金门·风丝袅
清代：纳兰性德

风丝袅，水浸碧天清晓。一镜湿云青未了，雨晴春草草。
梦里轻螺谁扫，帘外落花红小。独睡起来情悄悄，寄愁何处好。

-----------------------------------------------------------------
巴女词
唐代：李白

巴水急如箭，巴船去若飞。
十月三千里，郎行几岁归。

-----------------------------------------------------------------
渡荆门送别
唐代：李白

渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。

-----------------------------------------------------------------
水调歌头·题李季允侍郎鄂州吞云楼
宋代：戴复古

轮奂半天上，胜概压南楼。筹边独坐，岂欲登览快双眸。浪说胸吞云梦，直把气吞残虏，西北望神州。百载一机会，人事恨悠悠。 
骑黄鹤，赋鹦鹉，谩风流。岳王祠畔，杨柳烟锁古今愁。整顿乾坤手段，指授英雄方略，雅志若为酬。杯酒不在手，双鬓恐惊秋。

-----------------------------------------------------------------
寄王舍人竹楼
唐代：李嘉祐

傲吏身闲笑五侯，西江取竹起高楼。
南风不用蒲葵扇，纱帽闲眠对水鸥。

-----------------------------------------------------------------
悼伤后赴东蜀辟至散关遇雪
唐代：李商隐

剑外从军远，无家与寄衣。
散关三尺雪，回梦旧鸳机。

-----------------------------------------------------------------
临江仙·洞庭波浪颭晴天
五代：牛希济

洞庭波浪颭晴天，君山一点凝烟。此中真境属神仙。玉楼珠殿，相映月轮边。
万里平湖秋色冷，星辰垂影参然。橘林霜重更红鲜。罗浮山下，有路暗相连。

-----------------------------------------------------------------
浣溪沙·已落芙蓉并叶凋
清代：王国维

已落芙蓉并叶凋。半枯萧艾过墙高。日斜孤馆易魂消。
坐觉清秋归荡荡，眼看白日去昭昭。人间争度渐长宵。

-----------------------------------------------------------------
风流子·出关见桃花
清代：张惠言

海风吹瘦骨，单衣冷、四月出榆关。看地尽塞垣，惊沙北走；山侵溟渤，叠障东还。人何在？柳柔摇不定，草短绿应难。一树桃花，向人独笑；颓垣短短，曲水湾湾。
东风知多少？帝城三月暮，芳思都删。不为寻春较远，辜负春阑。念玉容寂寞，更无人处，经他风雨，能几多番？欲附西来驿使，寄与春看。

-----------------------------------------------------------------
国风·鄘风·柏舟
先秦：佚名

泛彼柏舟，在彼中河。髧彼两髦，实维我仪。之死矢靡它。母也天只！不谅人只！
泛彼柏舟，在彼河侧。髧彼两髦，实维我特。之死矢靡慝。母也天只！不谅人只！

-----------------------------------------------------------------
曾子不受邑
两汉：刘向

　　曾子衣敝衣以耕。鲁君使人往致邑焉，曰:“请以此修衣。”曾子不受，反，复往，又不受。使者曰:“先生非求于人，人则献之，奚为不受？”曾子曰:“臣闻之，‘受人者畏人；予人者骄人。’纵子有赐，不我骄也，我能勿畏乎？”终不受。孔子闻之，曰：“参之言足以全其节也。”（选自汉·刘向《说苑》）

-----------------------------------------------------------------
劝金船·无情流水多情客
宋代：苏轼

无情流水多情客，劝我如曾识。杯行到手休辞却，这公道难得。曲水池上，小字更书年月。还对茂林修竹，似永和节。
纤纤素手如霜雪，笑把秋花插。尊前莫怪歌声咽，又还是轻别。此去翱翔，遍赏玉堂金阙。欲问再来何岁，应有华发。

-----------------------------------------------------------------
踏莎行·自沔东来丁未元日至金陵江上感梦而作
宋代：姜夔

燕燕轻盈，莺莺娇软，分明又向华胥见。夜长争得薄情知？春初早被相思染。
别后书辞，别时针线，离魂暗逐郎行远。淮南皓月冷千山，冥冥归去无人管。

-----------------------------------------------------------------
渡湘江
唐代：杜审言

迟日园林悲昔游，今春花鸟作边愁。
独怜京国人南窜，不似湘江水北流。

-----------------------------------------------------------------
东风第一枝·咏春雪
宋代：史达祖

巧沁兰心，偷黏草甲，东风欲障新暖。谩凝碧瓦难留，信知暮寒轻浅。行天入镜，做弄出、轻松纤软。料故园、不卷重帘，误了乍来双燕。 
青未了、柳回白眼。红欲断、杏开素面。旧游忆著山阴，厚盟遂妨上苑。寒炉重暖，便放慢春衫针线。恐凤靴，挑菜归来，万一灞桥相见。

-----------------------------------------------------------------
悯农
宋代：杨万里

稻云不雨不多黄，荞麦空花早着霜。
已分忍饥度残岁，更堪岁里闰添长。

-----------------------------------------------------------------
春夜宴桃李园序 / 春夜宴从弟桃花园序
唐代：李白

　　夫天地者，万物之逆旅也；光阴者，百代之过客也。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃花之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒数。(桃花 一作：桃李)

-----------------------------------------------------------------
采桑子·辘轳金井梧桐晚
五代：李煜

辘轳金井梧桐晚，几树惊秋。昼雨新愁，百尺虾须在玉钩。
琼窗春断双蛾皱，回首边头。欲寄鳞游，九曲寒波不泝流。

-----------------------------------------------------------------
丁督护歌
唐代：李白

云阳上征去，两岸饶商贾。
吴牛喘月时，拖船一何苦。
水浊不可饮，壶浆半成土。
一唱都护歌，心摧泪如雨。
万人凿盘石，无由达江浒。
君看石芒砀，掩泪悲千古。

-----------------------------------------------------------------
醉蓬莱·夷则商七夕和方南山
宋代：吴文英

望碧天书断，宝枕香留，泪痕盈袖。谁识秋娘，比行云纤瘦。象尺熏炉，翠针金缕，记倚床同绣。月亸琼梳，冰销粉汗，南花熏透。 
尽是当时，少年清梦，臂约痕深，帕绡红皱。凭鹊传音，恨语多轻漏。润玉留情，沈郎无奈，向柳阴期候。数曲催阑，双铺深掩，风镮鸣兽。

-----------------------------------------------------------------
晚春二首·其一
唐代：韩愈

草树知春不久归，百般红紫斗芳菲。(草树 一作：草木)
杨花榆荚无才思，惟解漫天作雪飞。

-----------------------------------------------------------------
书边事
唐代：张乔

调角断清秋，征人倚戍楼。春风对青冢，白日落梁州。 
大汉无兵阻，穷边有客游。蕃情似此水，长愿向南流。

-----------------------------------------------------------------
清平乐·平原放马
宋代：张炎

辔摇衔铁。蹴踏平原雪。勇趁军声曾汗血。闲过升平时节。 
茸茸春草天涯。涓涓野水晴沙。多少骅骝老去，至今犹困盐车。

-----------------------------------------------------------------
行香子·七夕
宋代：李清照

草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。 
星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。

-----------------------------------------------------------------
鹧鸪天·座中有眉山隐客史应之和前韵即席答之
宋代：黄庭坚

黄菊枝头生晓寒。人生莫放酒杯干。风前横笛斜吹雨，醉里簪花倒著冠。 
身健在，且加餐。舞裙歌板尽清欢。黄花白发相牵挽，付与时人冷眼看。

-----------------------------------------------------------------
长歌续短歌
唐代：李贺

长歌破衣襟，短歌断白发。
秦王不可见，旦夕成内热。
渴饮壶中酒，饥拔陇头粟。
凄凉四月阑，千里一时绿。
夜峰何离离，明月落石底。
徘徊沿石寻，照出高峰外。
不得与之游，歌成鬓先改。

-----------------------------------------------------------------
把酒问月·故人贾淳令予问之
唐代：李白

青天有月来几时？我今停杯一问之。
人攀明月不可得，月行却与人相随。
皎如飞镜临丹阙，绿烟灭尽清辉发。
但见宵从海上来，宁知晓向云间没。
白兔捣药秋复春，嫦娥孤栖与谁邻？
今人不见古时月，今月曾经照古人。
古人今人若流水，共看明月皆如此。
唯愿当歌对酒时，月光长照金樽里。

-----------------------------------------------------------------
水龙吟·落叶
宋代：王沂孙

晓霜初著青林，望中故国凄凉早。萧萧渐积，纷纷犹坠，门荒径悄。渭水风生，洞庭波起，几番秋杪。想重涯半没，千峰尽出，山中路、无人到。 
前度题红杳杳。溯宫沟、暗流空绕。啼螀未歇，飞鸿欲过，此时怀抱。乱影翻窗，碎声敲砌，愁人多少。望吾庐甚处，只应今夜，满庭谁扫。

-----------------------------------------------------------------
点绛唇·春愁
宋代：赵鼎

香冷金炉，梦回鸳帐余香嫩。更无人问。一枕江南恨。 
消瘦休文，顿觉春衫褪。清明近。杏花吹尽。薄暮东风紧。

-----------------------------------------------------------------
浣溪沙·春点疏梅雨后枝
宋代：姜夔

己酉岁，客吴兴，收灯夜阖户无聊，俞商卿呼之共出，因记所见。
春点疏梅雨后枝，翦灯心事峭寒时。市桥携手步迟迟。
蜜炬来时人更好，玉笙吹彻夜何其。东风落靥不成归。

-----------------------------------------------------------------
自遣
唐代：罗隐

得即高歌失即休，多愁多恨亦悠悠。
今朝有酒今朝醉，明日愁来明日愁。

-----------------------------------------------------------------
孤雁儿·藤床纸帐朝眠起
宋代：李清照

世人作梅词，下笔便俗。予试作一篇，乃知前言不妄耳。
藤床纸帐朝眠起，说不尽无佳思。沈香断续玉炉寒，伴我情怀如水。笛声三弄，梅心惊破，多少春情意。 
小风疏雨萧萧地，又催下千行泪。吹箫人去玉楼空，肠断与谁同倚。一枝折得，人间天上，没个人堪寄。

-----------------------------------------------------------------
州桥
宋代：范成大

南望朱雀门，北望宣德楼，皆旧御路也。
州桥南北是天街，父老年年等驾回。
忍泪失声询使者，"几时真有六军来？" 

-----------------------------------------------------------------
游南亭
南北朝：谢灵运

时竟夕澄霁，云归日西驰。
密林含余清，远峰隐半规。
久痗昏垫苦，旅馆眺郊歧。
泽兰渐被径，芙蓉始发迟。
未厌青春好，已睹朱明移。
戚戚感物叹，星星白发垂。
乐饵情所止，衰疾忽在斯。
逝将候秋水，息景堰旧崖。
我志谁与亮？赏心惟良知。

-----------------------------------------------------------------
雪夜感旧
宋代：陆游

江月亭前桦烛香，龙门阁上驮声长。
乱山古驿经三折，小市孤城宿两当。
晚岁犹思事鞍马，当时那信老耕桑。
绿沉金锁俱尘委，雪洒寒灯泪数行。

-----------------------------------------------------------------
浣溪沙·山色横侵蘸晕霞
宋代：苏轼

山色横侵蘸晕霞，湘川风静吐寒花。远林屋散尚啼鸦。
梦到故园多少路，酒醒南望隔天涯。月明千里照平沙。

-----------------------------------------------------------------
代父送人之新安
明代：陆娟

津亭杨柳碧毵毵，人立东风酒半酣。
万点落花舟一叶，载将春色过江南。

-----------------------------------------------------------------
减字木兰花·春怨
宋代：朱淑真

独行独坐，独唱独酬还独卧。伫立伤神，无奈轻寒著摸人。
此情谁见，泪洗残妆无一半。愁病相仍，剔尽寒灯梦不成。

-----------------------------------------------------------------
贺新郎·国脉微如缕
宋代：刘克庄

国脉微如缕。问长缨何时入手，缚将戎主？未必人间无好汉，谁与宽些尺度？试看取当年韩五。岂有谷城公付授，也不干曾遇骊山母。谈笑起，两河路。
少时棋柝曾联句。叹而今登楼揽镜，事机频误。闻说北风吹面急，边上冲梯屡舞。君莫道投鞭虚语，自古一贤能制难，有金汤便可无张许？快投笔，莫题柱。

-----------------------------------------------------------------
